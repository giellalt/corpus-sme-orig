<!DOCTYPE HTML PUBLIC "-//W3C//DTD HTML 4.0 Final//EN">
<html>
<head>                                         
<meta http-equiv="Content-type" content="text/html; charset=utf-8">
<meta name="Keywords" content="">
<meta name="description" content="">
<meta name="Author" content="">
<title>Sámit oahpu haga - 20 jagi rahčan</title>
<link rel="stylesheet" type="text/css" href="ssh1.css" />
</head>
<body>
<p align=right><a href="uskav1-n.htm"><img src="norflagg.jpg"> På norsk</a>
<a href="uskav1-e.htm"><img src="engflag.jpg"> In English</a>
<p align=center>Artihkal girjjis <a href="ssh1-s.htm">Sámi skuvlahistorjá 1</a>. <a href="http://www.davvi.no">Davvi Girji</a> 2005. <p>
<h2>Svein Lund: </h2>                                           
<h1>Sámit oahpu haga - 20 jagi rahčan</h1>

 <table border=2><tr><td><b>Cuoŋománu 4. beaivvi 2005 mearridii Stuoradiggi ahte sámit ja kveanat  geat masse oahpu 2. máilmmisoađi dihtii galget oažžut buhtadusa 
stáhtakássas. Dál sáhttá oaidnigoahtit 20 jagi rahčama loahpa. Dát artihkkal čilge historjjá soađi rájes gitta dan rádjái go Ráđđehus buvttii evttohusa 
buhtadusa birra suoidnemánu 2. beaivvi 2004. Geassemánus 2005 lea ášši Justisčállingottiin, ja lea doaivu ahte oahppomassán olbmot geat ain leat 
eallime sáhttet oažžut buhtadusa 2005 mielde.
<p>Svein Lund lea "Sámi skuvlahistorjjá" váldodoaimmaheaddjin. Son lea riegádan 1951:s, šattai bajás Skienis ja lea orron Davvi-Norggas 1973 
rájes, vuosttažettiin Hámmarfeasttas ja Guovdageainnus. Sus lea oahppu mekánalaš fágain, pedagogihkas, dárogielas ja sámegielas, ja son lea bargan 
guolleindustriija mekanihkárin ja joatkkaskuvlaoahpaheaddjin. Maŋimus jagiid son lea bargan skuvladutkamiin, leamaš sadjásaš oahpaheaddjin ja 
čállán girjjiid ja artihkkaliid. Earret eará son lea almmuhan girjji Sámi skuvla vai "Norsk Standard"?
</b></td></tr></table>

<p>
Finnmárkkus ja Davvi-Romssas ellet ain ollu boares olbmot geat eai báljo máhte lohkat eai ge čállit, eai riikkagillii eai ge iežaset eatnigillii. Máŋgasis 
leat maiddái váttisvuođat gulahallat njálmmálaččat dárogillii. Váldosivvan dasa lea masson oahppu nuppi máilmmisoađi geažil ja 
dáruiduhttinpolitihkka, mii dagahii ahte sii ohppe hui unnán dan oanehis áiggis go ledje skuvllas. 

<p><table border=2><tr><td><img src="uskav2.jpg" alt="Uskav"></td><td><b>
Njealjis sis geat leat massán oahpu ja ráhčan buhtadusa ovddas. Gurut bealde: Ole Larsen Gaino, Sara Tornensis Bongo, Elmine Valkeapää, Kirsten Karen Tornensis  </b><br> (Foto: Svein Lund) 
</td></tr></table> <p>

Soađi maŋŋil olbmot eai láven hupmat jitnosit dan birra, ahte eai máhttán lohkat eai ge čállit. Dat lei heahpat, ja čiegus ášši. Historihkár Henry Minde 
čállá dán birra: "Buohkanassii ii leat obanassiige imaš ahte ollugat eai njulgestaga sáhte hupmat iežaset skuvlavásáhusaid birra, eai lagamuččaidisguin 
ge. Máŋggačearddalaš birrasiin Davvi-Norggas lei skuvla dakkár ášši mii lei seamma čiegus ášši go veahkaváldin ja inceasta okte lei oarjemáilmmi 
riikkain." <a href=#[1]>[1]</a> 
Jagis 2004 leat juo gollan 65 jagi dassái go vuosttaš skuvllat giddejuvvojedje ja 60 jagi dassái go measta buot skuvllat boldojuvvojedje Finnmárkkus ja 
Davvi-Romssas. Sullii bealli sis geat masse skuvlla leat mannan hávdái oaččokeahttá buhtadusa dan ovddas maid masse. Sis, geat ain leat eallime, lea 
ain čilgekeahtes ášši eiseválddiiguin, maŋŋil go leat riidalan farga 20 jagi. 

<p><table border=2 cellpadding=20 bgcolor="#ffcf77"><tr><td>
<a href="kautointernatw.jpg"><img src="kautointernat.jpg" width=400></a>
</td><td><b>Internáhtta lei "stuoris ja balddonas", nugo Áillohaš lávllui. Dá lea Guovdageainnu internáhtta jagiid 1935-1940.
</b><br>(Gáldu: Muitalusat ja dáhpáhusat Guovdageainnus 8)</td></tr></table><p>

<h3>Soahti ja boaldin</h3>
Nuppi máilmmisoađis ledje ollugat geat masse oahpu Norggas. Muhtin sajiin válde duiskalaččat skuvllaid ja olbmot fertejedje gávdnat eará visttiid 
dahje sáddet ohppiid ruoktot. Máŋga oahpaheaddji biddjojedje eret virggiin danin go vuostálaste duiskalaččaid, ja muhtimat sáddejuvvojedje maiddái 
fáŋgaleairraide. Garraseamos dálveáiggi giddejuvvojedje dávjá skuvllat go fertejedje váldit "boaldámušluomu". Dasa lassin ledje máŋga oahppi geat 
eai beassan skuvlii bivttas- ja gámaváilli dihtii.<p>Girko- ja oahpahusdepartemeanttas bohte čađat johtočállagat mat celke ahte skuvlamánát galge geavahit skuvlaáiggi eará hommáide go 
oahppamii. Ovdamearkka dihtii ožžo buot skuvllat dieđu ahte stuoraskuvlamánát sáhttet bargat 14 beaivvi eanandoalu giđđabargguid, ja skuvlaoahppit 
geavahuvvojedje čoaggit sámmáliid, lasttaid, dálkkas- ja deadjašattuid. Jagis 1942 geatnegahttojedje buot mánát ja nuorat 10 jagis 18 jagi rádjái bálvalit 
Nasjonal Samlinga nuoraidlihtus. Eará čálus cealká ahte dákkár bálvalus lea dohkálaš sivva leat eret skuvllas. 
<p>Lulli-Norggas, Nordlánddas ja Lulli- ja Gaska-Romssas ožžo dattetge eanaš oahppit oalle dábálaš oahpahusa, unnimusat dan mađe ahte ohppe lohkat, 
čállit ja birget servodagas. Davvi-Romssas ja Finnmárkkus lei dilli heajut. Muhtin sajiin válddii Norgga soahteveahka skuvllaid juo 1939:s, go 
dárbbašii visttiid bealátkeahtesvuođabearráigeahččái ("nøytralitetsvakt"). 
<p>Soađeáiggi boatkanii skuvlavázzin máŋgii muhtin áigodahkii. Skuvlajagi 1941/42 ledje omd. 13 internáhta Finnmárkkus áibbas giddejuvvon. Dá leat 
moadde ovdamearkka Guovdageainnus, mat leat gávdnon skuvlastivrra arkiivvas:<ul><li>27.01.41 muitala skuvlastivra skuvladirektevrii ahte "go internáhtta lea leamaš geavahuvvon eará ulbmiliidda, mii leat ferten doallat skuvlla njealji 
láigolanjas márkanis ja ovtta lanjas Mázes ".</i><a href=#[2]>[2]</a> Dát mielddisbuvttii ahte iešguhtege mánná ii ožžon go beali normála skuvlaáiggis 1940 čavčča. Doaba "Eará ulbmilat" mearkkaša ahte duiskka soalddáhat ledje ássan internáhttii ja nu maŋŋit go 15.11.43 váidala skuvlastivrra ahte sii ain leat doppe. 
<li>05.03.42 ceaggá skuvlastivra plakáhta: Almmuhus. Dálveskuvlamánát geat ohcet nuppi skuvlavuoru, loahpahit skuvlla lávvordaga njukčamánu 7. 
beaivvi boaldámušluomu dihte ja álget fas cuoŋománu 7. beaivvi.
<li>28.12.42 dieđiha skuvlastivra skuvladirektevrii ahte "ii leat leamaš skuvla dán jahkebeali, go lea váilon boaldámuš ja petroleum".
<li>Vaikko duiskalaččat geavahedje oasi internáhtas, geahččaledje dattetge muhtin áigodagain doalahit internáhttadoaimma dain lanjain maid 
duiskalaččat eai geavahan. Váhnemat fertejit leat reageren dan vuostá, go skuvladirektevra sádde sidjiide 25.01.43 telegrámma ahte gieldit mánáid 
orrumis internáhtas dan dihte go doppe lea soahteveahka, adno lobihis jávkansivvan.
<li>09.04.43 dieđiha Guovdageainnu internáhtta ahte internáhttadoaimma ii sáhte joatkit go váilot dárbbašlaš gálvvut.
<li>31.07.43 dieđiha internáhttajođiheaddji ahte internáhtas váilu borramuš ja boaldámuš, 27.09.43 ahte internáhtta ii leat vel gárvis - sáhttá 
vuostáiváldit mánáid easka golggotmánu 11. beaivvi. 23.10. ii leat vel skuvla álgán, muhto celket ahte "galggašii leat vejolaš álggahit internáhta 
skábmamánu 1. beaivvi rájes".
<li> 1944 giđa bulii internáhtta, ii ge huksejuvvon fas ovdal eváhko seamma čavčča.
</li>
</ul>
<p>Go skuvlajahki Guovdageainnus dan áiggi ii lean go 12 vahkku, dát muitala čielgasit ahte eai lean galle vahkku maid suohkan sáhtii fállat, 
erenoamážit ohppiide geat dárbbašedje internerema. Dasa lassin sáhttá skuvlastivrra arkiiva muitalit ahte máŋga váhnema čálle reivve ahte dađe 
bahábut eai sáhttán sáddet mánáid skuvlii. Dá leat moadde bihtá dákkár reivviin (originála gillii ja čállinvugiin):<br><i>* "Det underretes herved at jeg ikke kann bringe det skolebligtige barn til skolen før til vinteren. Jeg har ikke såpas klær til barnet, men det er mulig at 
jeg får klær til vinteren."</i> ("Muitaluvvo dákko bokte ahte in sáhte buktit skuvlageatnegahtton máná skuvlii ovdal dálvvi. Mus eai leat dan mađe 
biktasat mánnái, muhto lea vejolaš ahte oaččun biktasiid dálvái.")
<br> * <i>"Nu fargamusat go mun oažžun buvsai manaide de munge sadden manai skovli mutto in sadde dan hoppui gal bidjat manai, æp mi diettan skuvlas 
maidege oudalgo plakata bođi Nils Matti 4 bæivi dan manus"</i><p>1944 čavčča bolde duiskalaččat measta olles Davvi-Romssa ja Finnmárkku. Oktiibuot boldojuvvojedje 150 skuvlla. Finnmárkkus ledje 50 internáhta ja 
70 dábálaš skuvlavistti. Dáin eai báhcán go 10 internáhta ja 16 skuvlavistti. Olles 15 Finnmárkku suohkanii ii báhcán oktage skuvla.

<h3>Bráhkkaáigi ja heahtečovdosat</h3>
Soađi maŋŋil sáhtii ádjánit moadde jagi ovdal go dábálaš skuvla álggii. Oalle jođánit friddjan beassama maŋŋil ceggejuvvojedje Finnmárkku 
olggobeallái golbma skuvlafálaldaga Finnmárkku mánáide; leairrat Runáššái (Trondenes) ja Vuotnabahtii (Finnfjordbotn) ja stáhtainternáhtta 
Finnmárkku mánáid várás Osloi. Maiddái maŋŋil go olbmot ledje fárregoahtán ruovttoluotta sáddejuvvojedje muhtin mánát Vuotnabahtii, go skuvllat 
eai lean vel ođđasit huksejuvvon.
<p>Go skuvllat viimmat álggahuvvojedje, de ledje dávjá hui vártnuhis dilit: Skuvlavisttit ledje heajos gálbma bráhkat, váilo oahppogirjjit ja eará 
oahpponeavvut ja eanaš biergasat internáhttadoibmii. 
<p>Guovdageainnus dieđihii skuvlastivra 1945 čavčča, vástádussan skuvladirektevrra gažaldahkii: "Ii oktage visti ii ge ráhkadus leat báhcán duiskalaččaid 
hearjidemiid maŋŋil." Geahččaledje vuos lágiidit oahpahusa Ruoŧa bealde, Gárasavvonis, muhto ii lean vejolaš. Dálvet 1945/46 galge álggahit skuvlla 
Láhpoluobbala duottarstohpui. Reive duottarstohpobearráigeahččis muitala makkár čuolmmat sus ledje: <i>"I anledning da her skal holdes skole på fjellstuen vil jeg underrette at jeg har ikke vedsag eller øks som kunne lånes. De må prøve at skaffe disse. Også 
lampe mangel er det på fjellstuen da flere av disse er knust og ikke har det vært mulig for meg å skaffe i stedet. En lampe vilde derfor også være 
nødvendig å taes med. Koge kar kan jeg låne."</i> ("Go galgá leat skuvla duottarstobus, de áiggun dieđihit ahte mus ii leat muorrasahá ii ge ákšu maid 
sáhttá luoikkahit. Don fertet geahččalit háhkat daid. Maiddái lámpaváili lea duottarstobus, go moadde dain leat cuovkanan ja ii leat leamaš vejolaš 
munnje háhkat daid sadjái. Lámppá fertešii danin váldit fárrui. Vuoššanlihtiid sáhtán luoikkahit.") 
<p>1946 juovlamánus čállá skuvladirektevra ja jearrá "goas skuvlastivra jáhkká ahte bráhkat Guovdageainnus ja Mázes šaddet dan mađe gárvásat ahte 
interneren sáhttá álgit." 
<p>Máŋgasat oahpaheddjiin geat ledje leamaš Finnmárkku skuvllain ovdal soađi eai lean šat doppe. Muhtumat ledje ollen ealáhahkii, earát eai ceavzán 
soađi ja muhtumat lihcohalle virggiin maŋŋil soađi dan dihte go ledje leamaš nazisttat. Stuorimus čuolbma han lei dattetge ahte oahpaheaddjit eai 
máhccan eváhko maŋŋil. Reivves Guovdageainnu skuvlastivrii váidala skuvladirektevra Lyder Aarseth: "Juoga mii garrasit čuohcá munnje lea ahte 
máŋggas dál atnet vejolašvuođa guođđit Finnmárkku agibeaivái". Boađus lei ahte oahpaheddjiin, geat álggahedje skuvlla soađi maŋŋil, lei hui stuora 
oassi geain váillui oahpaheaddjioahppu ja dasa lassin hui moaddásis sis lei juogalágan sámegielmáhttu. 
<p>Áiddo guovlluin mat boldojuvvojedje orro eanaš oahppit geain lei eará eatnigiella go dárogiella. Dan áiggi lei buot oahpaheapmi dárogillii, váikko 
ollu oahppit ipmirdedje hui unnán dárogiela go bohte skuvlii. Ii mihkkege dahkkon vai oahppit duođaid galge oahppat dárogiela, mii sidjiide lei 
amasgiellan. Máŋga sámi ja kveana oahppi sáhtte danin leat vázzán beali álbmotskuvllas ovdal go ipmirdišgohte oahpaheami. Sii geat dalle masse 2 
jagi dahje eambbo, eai oahppan ollu. 

<h3>Skuvla - amas máilbmi</h3>
Iešalddis soahti ii sáhte čilget manne nu ollu olbmot leat ožžon nu heajos oahpu. Seamma dehálaš lea gažaldat makkár skuvlla sii ožžo. Okta ášši lea 
ahte buot oahpahus lei amasgillii. Eará ášši lea ahte skuvlla sisdoallu lei hui guhkkin eret eallimis mii ohppiin ja sin váhnemiin lei báikkálaš 
servodagas.
<p>Skuvla lei oppanassiige juoga mii ii lean sámiide buorrin. Dávjá váhnemat danin eai sádden mánáideaset skuvlii dan jagi go mánát devde 7 jagi, nu go 
sii lága mielde galge. Sii vurde nu guhká go vejolaš. Skuvla ii addán ohppiide maid sii dárbbašedje ja jus geahččá ášši skuvlla bealis, de ohppiin ledje 
heajos eavttut ja heajos mokta oahppat maid lágat ja oahppoplánat mearridedje. Danin eai lean dušše sii geat masse skuvlla soađi dihte geat ožžo heajos 
oahpu, muhto measta olles sámi ja kveana álbmot, maiddái sii geat ožžo dan 7 jagi maid láhka mearridii.
	

<p>Go maŋŋilis šattai sáhka maŋŋilskuvlemis ja vejolaš buhtadusas sidjiide geat ledje massán oahpu, dát bealli ii árvvoštallon ge. Dušše fal 
lohke jagiid maid ledje massán, árvvoštalakeahttá makkár sisdoallu ja giella lei oahpus, mii formálalaččat addojuvvui.

<h3>Maŋŋilskuvlen</h3>
Manai guhkes áigi maŋŋil soađi ovdal go guovddáš eiseválddit válde duođas váttisvuođaid mat ledje šaddan masson oahpu dihte. Lydolf Lind Meløy, 
gii dalle lei Sis-Finnmárkku skuvlaráđi jođiheaddjin, čálii jagis 195520: "Máŋgasat leat muitalan eiseválddiide man heajos rehkenastin- ja 
lohkangálggat ledje nuoraid gaskkas, geat leat vázzán skuvlla soađeáigge, muhto easka dalle go soahteveahkaraporta dan birra 
Porsangmoenis(Iŋggášguolbanis) sáddejuvvui Girko- ja oahpahusdepartementii, šattai jupma." <a href=#[3]>[3]</a> Raporta čájehii ahte Finnmárkku soalddáhiid gaskkas 
ledje 15 % analfabehtat ja sullii bealli eai lean ollen guhkkelii go smávvaskuvladássái. Dalle gohčohalai Finnmárkku skuvladirektevra departementii ja 
ráđđehus mearridii gonagaslaš resolušuvnna Finnmárkku nuoraid maŋŋilskuvlema birra.
<p>Ii ráhkaduvvon dattetge makkárge čilgehus das gallásis lei dákkár dárbu. Ii leat dan maŋŋil ge čállon makkárge čoahkkáigeassu 
maŋŋilskuvlenáigodagas. Sierralágan gáldut leat viehka vuostálagaid das, man guhká bisttii dákkár fálaldat ja gallis besse ávkkástallat dan. Muhto 
golle unnimusat 4-5 jagi soađi maŋŋá ovdal go addigohte fálaldagaid ja máŋgasiidda dat bođii easka vel moadde jagi maŋŋil. 	
<p>170 oahppi ožžo maŋŋilskuvlema Sámi álbmotallaskuvllas Kárášjogas. Dasa lassin ožžo máŋga oahppi Finnmárkkus maŋŋiloahpahusfálaldaga eará 
álbmotallaskuvllain, vuosttažettiin Romssa fylkkas. 1950-54´ áigodagas addojuvvojedje Finnmárkkus ja Davvi-Romssas stipeanddat oktiibuot 731 
oahppái eaktodáhtolaš joatkkaskuvllas (framhaldskole) ja 793 oahppái álbmotallaskuvllas, muhtimat sis soitet leat vázzán goappašiid skuvlašlájaid. Dát 
ledje belohahkii dábálaš kurssat, belohahkii erenoamáš kurssat oahpumassán nuoraide. 
	
<p>Dát ii gokčan eambbo go unna oasáža dárbbus. Dattetge unnui ruhtajuolludeapmi hui jođánit, ja danin go juolludedje dušše jahkái ain hávil, 
lei hui váttis skuvllaide plánet oahpahusa. 1954/55 sihkui oahpahusdepartemeanta buot juolludemiid maŋŋilskuvlemii. Dalle čálii Lydolf Lind Meløy: <i>"Áiggun álggos vuolláisárgut ahte ain lea dárbu addit maŋŋilskuvlema vel máŋga jagi ovddosguvlui, jus buohkat geat siva haga leat massán skuvlema, 
galget oažžut buhtadusa dan massima ovddas. Jus lea ruhtaseastin mii lea leamaš mearrideaddji, de ii oro leame buorre ekonomiija jus ii atte 
maŋŋilsoađenuoraide buoret vuođu go sis lea dál searvat bargoeallimii ja servodateallimii." </i>

<p><table border=2 cellpadding=20 bgcolor="#ffcf77"><tr><td>
<img src="lavlunkoarra.jpg">
</td><td><b>Kárášjoga Sámi álbmotallaskuvla lei daid skuvllaid gaskkas, mat válde vuostá eanemus ohppiid maŋŋeskuvlemii soađi maŋŋil. Dá lea skuvlla lávlunkoarra.
</b><br>(Foto: Hans Lindkjølen)</td></tr></table><p>



<p>Lea váttis gávnnahit gallis ožžo maŋŋilskuvlenfálaldaga ja gallis válde dan vuostá. Jáhku mielde lei unnit go bealli sis geat ledje massán 2 jagi skuvlla 
dahje eambbo, geat čađahedje maŋŋilskuvlema. Máŋgasii fálaldat ii ollen. Earáin ledje ekonomalaš hehttehusat. Vaikko addojuvvui stipeanda, dat ii 
gokčan buot goluid ja máŋggas dárbbašuvvojedje bearrašiidda veahkkin boazodoalus, eanandoalus dahje guolásteamis. Sii geat ledje ožžon bistevaš 
barggu eai háliidan cealkit eret barggus, ja vázzit skuvlla mas lei hui eahpesihkkaris ávki.
<p>Dehálaš sivva dasa ahte nu ollugat eai váldán vuostá maŋŋilskuvlenfálaldaga lei ahte sii ledje oahppan nu unnán skuvllas ahte heahpanedje ja eai 
háliidan čájehit man unnán sii máhtte. Maŋŋilskuvlemis lei, nugo buot eará oahpahusas dan áiggis, dušše dárogiella oahpahusgiellan. Máŋggas dovde 
ahte sis ii lean mihkkege maid viežžat doppe. Iskkadeamit Kárášjogas čájehedje ahte sii geat ledje massán eanemus skuvla, unnimusat ohce 
maŋŋilskuvlemii. Eará sámi guovlluid nuoraid gaskkas dát tendeansa lea várra leamaš vel nannoset, go sidjiide ii lean báikkálaš maŋŋilskuvlenfálaldat, 
ja máŋggas fertejedje mannat eará suohkaniidda vai ožžot fálaldaga. <p>
Lydolf Lind Meløy geassá maŋŋilskuvlema vásáhusaid čoahkkái ná: <i>"Jus de loahpas galgá árvvoštallat maŋŋilskuvlenbarggu ja dan barggu eavttuid, sáhttá čohkket daid moatti čuoggái:<ul><li>1. Eiseválddit eai leat čuvvon vissis linjá mii guoská maŋŋilskuvlema goluid gokčamii, ja dát lea dahkan eahpesihkarvuođa dan áššis ja hehtten 
plánejuvvon maŋŋilskuvlenbarggu.
<li>2. Maŋŋilskuvlema eavttut leat eanaš jagiid almmuhuvvon nu maŋŋit ahte ii leat leamaš vejolaš čađahit plánejuvvon barggu oažžut nuoraid váldit 
maŋŋilskuvlema.
<li>3. Stuoradiggi lea álo buorredáhtolaččat juolludan ruđaid maŋŋilskuvlemii ja juolludeamit leat leamaš ovttajienalaččat. ...
<li>4. Báikkálaš eiseválddit eai leat ožžon vejolašvuođa cealkit oainnuset dan birra lea go sivva loahpahit maŋŋilskuvlema."
</ul></i>Konklušuvdnan evttohii Meløy 1955:s: <i>"Maŋŋilskuvlen bistá vel 5-6 jagi ovddosguvlui".</i>
<p>Muhto nie ii leat báljo šaddan. Áigodagas maŋŋil 1955 mii leat dušše gávdnan dieđuid Kárášjogas, gos maŋŋil go maŋŋilskuvlen lei bissehuvvon 
moatti jahkái, fas addui fálaldat 1956 rájes 1958 rádjái. Maŋŋil fálle Kárášjoga skuvlaeiseválddit 9-jagi skuvlla rávesolbmuidoahpahussan. 
	
<p>Go Oahpahusdepartemeanta maŋŋil lea biehttalan Šállobuhtadusa, de lea čujuhan dasa ahte fállojuvvui maŋŋilskuvlen maŋŋil soađi. 
Lea mearkkašahtti ahte dát ágga boahtá juste dan departemeanttas mii golbmalogi jagi ovdal lea dagahan ahte maŋŋilskuvlen šattai hui váilevažžan, ja 
mii ii háliidan čuovvolit signálaid maid Finnmárkku skuvlaeiseválddit sáddejedje dán dárbbu birra. 

<h3>Guhkes jávohisvuohta</h3>
50-logu loahpa rájes sii, geain ain lei váilevaš oahppu, fertejedje birget iehčanassii nu bures go nagodedje, ja measta 30 jagis ii báljo lean makkárge 
almmolaš ságastallan dáid váttisvuođaid birra. 60- ja 70-logus lágidedje čuvgehussearvvit kurssaid muhtin sajiin, muhto lea váttis dadjat man muddui 
oahpumassán olbmot ávkkástalle dakkár fálaldagaid. 
<p>Eatnasiidda luodda birgemii lei garra rumašlaš bargu mii ii gáibidan oahpu; boazodoalus, guolásteamis, eanandoalus, luodda- ja ráhkadusbargguin, 
bassan- ja fuolahusbargguin. Fidnut mat gáibidedje lohkan- ja čállingálggaid ledje giddejuvvon.
<p>Nuoraide, geat bargagohte vuođđoealáhusain ovttas váhnemiiguin dahje eará fulkkiiguin, ii lean nu dárbbašlaš máhttit lohkat ja čállit. Easka maŋŋil 
ožžo stuorra váttisvuođaid. Muhtimat ožžo daid go ieža galge váldit ovddasvástádusa ealus, dálus dahje fatnasis, go fertejedje fievrridit rehketdoalu ja 
doallat oktavuođa vearro- ja ealáhuseiseválddiiguin. Earáide bohte váttisvuođat go ožžo iežaset bearraša, ja galge hálddašit ruovttu, erenoamážit go 
mánát álge skuvlii. Máŋggas ledje ieža oahppan nu unnán skuvllas ahte eai sáhttán vástidit go mánát jerre veahki skuvlabargguide. Ii lean álki mieđihit 
mánáide ii ge oahpaheddjiide ahte eai máhttán. 
<p>Váttisvuođat sturro dađistaga. Ođđaáigásašvuođa ja servodatovdánahttima mielde lassánii dárbu hálddašit čállingiela. Muhtin sis, geat vásáhedje dan, 
čilgii "bábiráiggi" ná:<a href=#[4]>[4]</a>
<p class="margin">
Nuorran ii jurddaš nu ollu
<br>Vearrát go rávásmuvvá
<br>Dalle álgá bábiráigi
<br>Máŋgga háve lea leamaš heahti daiguin báhpáriiguin
<br>Skovit ledje vearrámusat
<br><br>
Unohas lohkat ahte ii máhte čállit
<br>Lohken baicce ahte ledjen vajálduhttán čálbmelásiid ruktui
<br>Válden báhpáriid mielde ruoktot
<br>Doppe mus ledje mánát veahkkin
<br><br>
Váttis čuovvut mielde
<br>go it sáhte lohkat aviissaid it ge almmuhusaid
<br>Ožžon máŋga heajos jurdaga dan áiggi<p>

<p>Dán girjjis muhtimat muitalit iežaset muitalusaid. Sii geat muitalit dás eai soaitte leat daid gaskkas geat eanemusat leat gillán. Muitaleaddjit leat daid 
gaskkas geat áiggi mielde leat nagodan beassat heahpagis ja čuožžut ovdan ja dadjat: "Dát ii leat min sivva". Máŋggas eai leat nagodan dan dahkat.

<h3>Dutkamušaš</h3>
Ádjánii guhkes áiggi ovdal go dutkit iskkadišgohte makkár bohtosiid oahppomassin ja dáruiduhttinpolitihkka oktiibuot leat mielddisbuktán. Porsáŋggu 
gielddadoavttir Per Fugelli gávnnahii Skuvvanvárreiskkadeamis 1980 ahte dán guovllus 14 % sámiin eai máhttán lohkat, ja badjel 30 % eai máhttán 
čállit, eai sámegillii eai ge dárogillii. Son čujuhii maiddái ahte oahppomassin lei garrasit čuohcan sin fysalaš ja psykalaš dearvvašvuhtii. Erret dan 
guorahallama lea hui unnán dahkkon kártet oahppomassima váikkuhusaid.
<p>Maŋŋil soađi leat boazodoallosámit máŋgii ferten gillát go stuoraservodat lea bahkken sin duovdagiidda elfápmohuksemiin, ruvkkiiguin, 
báhcinšiljuiguin ja geaidnohuksemiin. Go máŋgasii lei váttis ipmirdit almmolaš báhpáriid dárogillii ja cealkit oainnuideaset čálalaččat, de sii eai 
nagodan bealuštit iežaset sisabahkkemiid vuostá eai ge sihkkarastit ahte ožžo buhtadusa sisabahkkemiid ovddas mat dahkkojedje. Ná dáhpáhuvai ee. 
dalle go buođđudedje el-fámu várás Davvi-Romssas 1960- ja 70-logus. Dalle go 1970 bohte plánat buođđudit Álttá-Guovdageaineanu, vásihedje 
maiddái doppe boazodoallosámit ahte sis ledje váttisvuođat bealuštit iežaset. Muhto dás eai lean okto. Vuosttaš háve vuostálastigohte ollu sámit ja 
earát ovttas Norgga eiseválddiid luonddubillistemiid. Oktiibuot dát attii ipmárdusa, mii lei vuođđun dasa ahte sii geat ledje massán oahpu 
organiserejedje iežaset.	

<h3>20 jagi rahčamuš</h3>
1980-logus lei áigi láddan dasa ahte olbmot geat ledje massán oahpu ieža nagodedje deaivvadit, organiseret ja dahkat dan almmolaš áššin. Sihke 
Kárášjogas ja Guovdageainnus vuođđudedje sierra servviid, hábmejedje gáibádusaid eiseválddiide ja válde oktavuođa advokáhtaiguin ja 
politihkáriiguin ovddidit gáibádusaideaset.
	
<p>Guovdageainnu oahpumassán olbmuid searvvi (USKAV) vuosttaš jođiheaddji lei Klemet Hermansen rohkki. Su maŋŋil bođii Ole Larsen 
Gaino, gii lei jođiheaddjin logenáre jagi. Mii leat deaivvadan Ovlláin ovttas dálá jođiheddjiin Elmine Valkeapääin ja Sara Tornensis Bongoin, geat 
maiddái leaba searvan dán bargui álggu rájes. Sin persuvnnalaš vásáhusaid muitalit dás maŋŋelaš. Dás čilgejit mo organiseren álggahuvvui ja mo sii 
leat rahčan oažžut buhtadusa.

<h3>Álggii Kárášjogas</h3>
Sara Tornensis Bongo muitala dás mo dat álggahuvvui Guovdageainnus:<br>
- Lei jahki 1986 go mun gullen radios ahte Anne Margrete Teigmo Kárášjogas lei bargagoahtán dainna ahte mii geat leat massán oahpu galggašeimmet 
oažžut buhtadusa. Go gullen dan, čuojahin Elminii ja lohken ahte gal mii maid berret dahkat juoidá dáinna. Čuojaheimme Kárášjohkii ja dalle lei juo 
Klemet Hermansen čuojahan ovdal munno. Mii golmmas álggiimet doallat čoahkkimiid. Bovdiimet buohkaid geat ledje riegádan gaskal 1926 ja 1939. 
Eat dieđusge ožžon buohkaid mielde. Muhtumat suhtte ja lohke ahte lei suddu gáibidit. 
<p>Sárá, Elmiina ja Ovllá muitalit mo dan maŋŋil manai: <br>
- Leimmet muhtin áiggi badjel 200 miellahtu, muhto ollugat dain leat dál jápmán. 
Mii leat máksán ollu ruđa ja rahčan ollu dáinna. Stáhtas eat leat ožžon maidege. Sámedikkis oaččuimet 30000 ruvnno, maŋŋil go leimmet bargan 
máŋga jagi iežamet ruđain. Leat golahan máŋgalot duháha advokáhtaide, geat eai leat veahkehan maidege, dušše fal ávkkástallan min. Advokáhtat eai 
máhte sámegiela, nu ahte fertiimet maiddái máksit dulkka. Ii ábuhan min gievkkandárogielain mannat advokáhta lusa.
<p>Min váldogáibádus lei šállobuhtadus ja bajidit penšunčuoggáid. Áidna maid eiseválddit leat fállan midjiide lea moaddelogi diimmu skuvlla. 
Ledje kurssat maid lágiidedje 1990-logus. Muhtimat gal manne dohko. Álggos gáibideimmet maiddái kurssaid, muhto dán mii leat maŋŋil geassán 
ruovttoluotta. Dál lea beare maŋŋit, go mii leat sullii 70-jahkásaččat. Áidna maid dál háliidit lea dorvvolaš boaresvuohta.



<p><table border=2 cellpadding=20 bgcolor="#ffcf77"><tr><td>
<a href="uskavkursw.jpg"><img src="uskavkurs.jpg"></a>
</td><td><b>Vel 1990-logus lágiduvvui dárogiel ja sámegiel lohkan- ja čállinkursa olbmuide geat ledje massán oahpu soađiáiggis. Dát govva čájeha kurssa oahppomátkkis Álttás. 

</b><br>(Gova lea Ole Larsen Gaino luoikan.) </td></tr></table><p>


<h3>Vuoittáhalliid searvi ii veahkehan</h3>
Muhtin áiggi mis lei oktavuohta servviin "Rettferd for tapere" (Vuoiggalašvuohta vuoittáhalliide), maid Ola Ødegård jođiha. Son lágiidii čoahkkima 
Mázes, muhto das ii boahtán mihkkege. Son válddii velá sisaboahtinmávssu, 50 ruvnno beassat čoahkkimii. Ii son ipmirdan min. Orru leame nu ahte 
dušše háliidii miellahtuid. Álggos mávssiimet searvvi ovddas 300 ruvnno, muhto bođii reivve ahte mii fertiimet juohke olbmo ovddas máksit 100 
ruvnno. Ja mávssiimet, muhto de bođii reive ahte mii galggaimet máksit 150 ruvnno juohke olbmo nammii. Ja loahpas galggaimet máksit 200 ruvnno, 
muhto dalle mii leimmet ožžon doarvái ja heittiimet.
<p>Logenáre jagi rahčamusa ja máŋgga biehttaleami maŋŋá, masse eatnasat doaivvu ja 28.12.1995 mearridii eanetlohku USKAV jahkečoahkkimis 
heaittihit searvvi. Muhto buohkat eai háliidan vuollánit ja oanehis áiggi maŋŋil álggahuvvui searvi fas. Nu go buot eará servviin lea maiddái 
USKAV:s leamaš siskkáldas soahpameahttunvuohta makkár taktihka berre válljet vai vuoitit. Earret eará lea leamaš sáhka galgá go vuosttažettiin 
gáibidit oahpahusa vai ekonomalaš buhtadusa. Dađe mielde go áigi lea gollan leat eanet olbmot oaivvildišgoahtán ahte lea beare maŋŋit álggahit 
oahpahusa.

<h3>Departemeanta fille</h3>
Oahpumassán olbmuid ášši lea dál jorran Stuoradikki, Sámedikki ja unnimusat golmma departemeantta gaskkas 15-20 jagi. Go ášši guoská olbmuide, 
geat iežaset sivakeahttá leat ožžon nu unnán ja heajos oahpahusa ahte sis lea váttisvuođat birget ođđaáigásaš báberservodagas, de galggašii vuordit ahte 
dát vuhtiiváldojuvvo áššemeannudeamis. Dađe bahábut orru leame juste nuppi láhkái; sihke eiseválddit ja advokáhtat leat ávkkástallan dan ahte 
oahpumassán olbmuin leat leamaš váttisvuođat ieža lohkat ja ipmirdit buot lágaid, njuolggadusaid ja áššebáhpáriid. Dán ášši gieđahallan Stuoradikkis 
ja departemeanttain ferte leat stuorimus hálddašanskandálaid gaskkas mat leat leamaš maŋŋil soađi. 
	
<p>Vuosttaš buhtadusohcamiid hilggui Justisdepartemeanta dákkár ákkain: <i>"Deattuha ahte oppalaš vuođđoskuvlafálaldat sámegielat mánáid 
várás dan áiggi lei oalle heitot ja dasa lassin hedjonii soahtedili geažil. Dát lea geahččaluvvon buhtadit oalle viiddis rávesolbmuid oahppofálaldagain maŋŋil soađi."</i> Geavahit ággan buhtadusa biehttalettiin ahte nu ollu sámit ožžo heajos fálaldaga! Seammás geavahit maiddái maŋŋilskuvlema ággan 
gáibádusa hilgumis. Dál dát gohčoduvvo "oalle viiddis rávesolbmuid oahppofálaldahkan", ja leat áigá juo vajálduhttán ahte dát fálaldat lei hui 
váilevaš, fylkka skuvlaeiseválddiid ipmárdusa mielde. 
<p>Jagis 1990 gáibidedje goappašat searvvit šállobuhtadusa, 123´ kárášjohkalačča ja 300´ guovdageaidnolačča bealis.
<p>Šállobuhtadusortnet álggahuvvui Stuoradikkis 1917:s. Dat addá vejolašvuođa addit buhtadusa olbmuide geat sivakeahttá leat gillán, ja geat eai 
oaččo buhtadusa dábálaš oadjoortnegiid bokte. Šállobuhtadusohcamat gieđahallojuvvojit Justisdepartemeanttas, maŋŋil go sii leat viežžan 
cealkámušaid fágadepartemeanttas, mii skuvlaáššiin lea Oahpahusdepartemeanta. Šállobuhtadusáššit mearriduvvojit dábálaččat lávdegottis 
maid Stuoradiggi lea nammadan, muhto prinsihpalaččat dehálaš áššiin lávdegoddi dušše evttoha ja Stuoradiggi ieš mearrida loahpalaččat. 
<p>Dát ášši gieđahallojuvvui vuosttaš háve Stuoradikkis 17.12.1991. Šállobuhtaduslávdegotti ja justislávdegotti evttohusaid mielde 
Stuoradiggi hilggui ovttajienalaččat buhtadusohcamiid. Dát dáhpáhuvai vaikko moadde stuoradiggeáirasa ledje váldán ášši ovdan ja lohkan ahte dorjo 
buhtadusgáibádusa. Seammás mearridii Stuoradiggi ahte ášši berre guorahallot dárkileappot ja bivddii ráđđehusa nammadit lávdegotti dasa.<p>Maŋŋil Stuoradikki hilguma ožžo buohkat geat ledje ohcan buhtadusa dán sullasaš vástádusaid: 
<p>
<table><tr><td><i>GOD 20.05.92:<br>Girko-, oahpahus- ja dutkandepartemeanta lea reivves Justisdepartementii miessemánu 20.b. 1992 mearkkašan:
"Ohcama vuođđu lea oahppomassin soađiáiggis.<br>Lea goit leamaš guhkesáigásaš ja bistevaš bargovuohki dán suorggis. Ohcci gullá stuora eanetlohkui mii oaččui váilevaš oahpahusa soađi áigge ja dan 
maŋŋil. Dát joavku lea dál ožžon rávesolbmuid oahppofálaldaga. Mii eat sáhte oaidnit ahte dát ášši spiehkasta dán praksisas ja danin eat sáhte ávžžuhit 
šállobuhtadusa."
Justisdepartemeanta lea cealkán:<br><b>"Ohcci lea johttisápmelaš ja lei mielde dan stuora joavkkus mii ozai šállobuhtadusa 1991:s.
Justisdepartemeanta lea ovtta oaivilis Girko-, oahpahus- ja dutkandepartemeantta árvvoštallamiin ja konklušuvnnain. Ii sáhte ášši dokumeanttain 
oaidnit ahte gávdnojit erenoamáš dilit mat earuhit dán sullasaš áššiin. Justisdepartemeanta rávve danin, ovddeš praksisa mielde, ahte ii addojuvvo 
šállobuhtadus stáhtakássas dán áššis."</b><br><u>Šállobuhtaduslávdegoddi</u> (Billighetserstatningsutvalget) doarju Justisdepartemeantta čilgehusa.<br>Mearrádus: Šállobuhtaduslávdegoddi ii leat gávdnan vuođu juolludit ii ge evttohit ahte juolluduvvo šállobuhtadus stáhtakássas Inga 
Elmine Valkeapææi.
<br>Čálus Šállobuhtaduslávdegotti čoahkkinbeavdegirjjis 13.10.92.</i></td></tr></table>
<p>Lávdegoddi, man Stuoradiggi lei ásahan 1991:s, buvttii čilgehusas 1993:s. Dát evttohii sihke oahppofálaldaga ja ekonomalaš buhtadusa. Muhto 
ráđđehus dohkkehii dušše fal oahppofálaldaga ja hilggui fas ekonomalaš buhtadusa. Ágga lei dán háve: <i>"Dákkár čovdosat eai sáhte bealuštuvvot 
govttolažžan eará joavkkuid ektui mat ledje seammasullasaš dilis almmá ahte dat adnojuvvo vealaheapmin."</i> (Ii leat leamaš vejolaš gávnnahit makkár 
"eará joavkkut mat ledje seammasullasaš dilis". Lávdegoddi lei muđui dahkan vuđolaš barggu ráddjet kriteriaid dasa ahte geaidda galggašii buhtadusa.) 
Dása lassin geardduhuvvo ággan ahte "Dat dilálašvuohta ahte dás lei sáhka joavkkus, dagai váttisin ávžžuhit ahte juolluduvvo buhtadus. Lávdegoddi 
dattetge ii hilgon ahte muhtin ohcciin sáhtii leat vuoigatvuohta buhtadussii iežas oktagaslaš dili vuođul." 

<h3>Iežaset lummain</h3>USKAV stivralahtut muitalit ahte eanaš ruđa maid sii leat geavahan dan rahčamuššii, leat ferten váldit iežaset lummain. Eiseválddit juolludedje 81 diimmu friddja riekteveahki. Go ohce eambbo, de Finnmárkku fylkamánni hilggui dan dáinna ákkain: <i>"Dán golmma searvvi sturrodaga ja 
miellahtologuid vuođul galggašii leat vejolaš bálkáhit juristta, jus juridihkalaš veahkki lea dárbbašlaš ja sávahahtti."</i> Dás geavahuvvo ággan doarjaga 
vuostá ahte sii leat nagodan organiseret iežaset ja oažžut ollu miellahtuid. Muđui servodagas lea baicce dábálaš ahte searvvit ožžot eanet doarjaga go 
dain leat ollu miellahtut. 

<p>	Eiseválddit eai hálit makkárge kollektiiva gieđahallama, dušše fal oktagaslaš ohcamiid. Ja oahpumassán olbmot válde dan duođas ja 
sáddejedje oktagaslaš ohcamiid. Sidjiide geat ohce fas dat mearkkašii ollu liigebarggu ja máŋgasii stuora advokáhtagoluid. Muhto buot ohcamat 
hilgojuvvojedje fas, ii fal oktagaslaš árvvoštallamiin, muhto oktasaš, kollektiivvalaš ákkain, seamma eiseválddiin geat eai háliidan kollektiiva 
áššegieđahallama!

<h3>Oahpahusa moalut</h3>
Maŋŋil go oahpumassán olbmot gáibidišgohte, lea sidjiide fállon oahpahus. Vuosttaš háve lei 1989-90. 130 USKAV-miellahtus Guovdageainnus ledje 
dalle 43:s cealkán ahte háliidedje oahpahusa, muhto dušše moaddásat sis sáhtte ávkkástallat kurssaid mat fállojuvvojedje. Ledje dalle dušše 
eahketkurssat ja eatnasiin lei olles beaivebargu ja juogo eai veadján vázzit kurssa maŋŋil bargoáiggi dahje sis ii lean vejolašvuohta searvat guhkes 
gaskkaid dahje eahketbarggu dihtii. Dalle ii fállon makkárge ekonomalaš buhtadus kursaoasseváldiide.
<p>Dálvit 1995/96 lágiduvvui fas kursa Guovdageainnus. Kurssa ulbmilin lei buoridit gálgga lohkat ja čállit sámegillii ja dárogillii. Ledje dalle maid 
oalle unnán olbmot geat serve kursii, eatnasat han jurddašedje ahte sii ledje juo beare boarrásat oahppat. Stáhta fálaldat lei gitta 3 geardde 48 diimmu 
rádjái, ja stipeanda 2400 ruvnno, mii máksojuvvui go ledje čađahan kurssa. Sámegieloahpahus ii lean go 48 diimmu. Dát lei dieđusge beare oanehis 
áigi, nu ahte oasseváldit ohce eiseválddiin lobi joatkit. Ovttas sámegieloahpaheddjiin plánejedje kursaoasseváldit prošeaktabarggu, mas galge váldit 
vuođđun dan máhtu mii sis lei. Dán háliidedje bidjat báhpárii, nu ahte dat sáhtii šaddat ávkin earáide. Muhto eiseválddit hilgo ohcama, iežaset mielas 
ledje dahkan dan mii lei dárbbašlaš. 

<h3>Riekteveahkkekántuvra</h3>
Sis-Finnmárkku Riekteveahkkekántuvra lea máŋga jagi rahčan veahkehit oahpumassán olbmuid. Vuosttažettiin kántuvra lea addán ráđi ja veahki 
juridihkalaš váttisvuođaiguin mat leat beaivválaš eallimis, dasa lassin lea veahkehan sin čállit buhtadusohcamiid ja čuovvolan ášši eiseválddiid ektui. 
<p>1999:s čálii Riekteveahkkekántuvra reivve Stuoradiggái ja čujuhii dasa ahte kántuvra lei ožžon vástádusa 82 ohcamii, 162 ohcamis, ja buot ledje 
hilgojuvvon. Dalle čállojuvvui oktasaš váidalus, mas láitojuvvui <i>"ideologalaš vuođu man ala Šállobuhtaduslávdegoddi huksii mearrádusaidis"</i> 
ja gáibiduvvui ahte Stuoradiggi fertii <i>"historjjálaččat ja morálalaččat njulget gutnehis meannudeami maid sámi álbmot lea ožžon gitta 1970-logu 
rádjái". </i>Ovttas váidalusain sáddejuvvui guhkes čilgehus ášši birra, "mas oktavuohta dáruiduhttima ja váilevaš skuvlla gaskkas duođaštuvvo". Dán 
čilgehusas čujuhuvvui maiddái dasa makkár oainnut ledje guovddáš birokratiijas ja bájuhuvvui TV2 teaksta-TV:s, 11.05.1998:<i> "300 sámi Finnmárkkus, 
geat leat ohcan Stuoradikkis buhtadusa oahppomassima dihtii, eai oaččo buhtadusa. Departemeanta mii lea árvvoštallan ohcamiid, oaivvilda ahte 
sámiide lei skuvlafálaldat. Eahpealmmolaččat lohket olbmot departemeanttas TV-2:žii ahte sámit lobiheamet jávke skuvllas vai besset guođohit 
bohccuid duoddaris." </i>Dát dieđusge ii goassege čállon ovttage almmolaš dokumentii, muhto sáhttá bealistis čilget manne buot ohcamat hilgojuvvojedje.
<p>1999 čavčča lei Riekteveahkkekántuvra mielde lágiideame nu ahte oahpumassán olbmuid áirasat besse deaivvadit stáhtaministariin. 
Riekteveahkkekántuvrra jurista Trond Biti muitala ahte sii leat bargan ollu vai duođaštit buhtadusgáibádusa vuođu. Muhto eiseválddiide dat ii lean 
goassege doarvái buorre. Maŋŋil čoahkkima stáhtaministariin besse gullat ahte ii leat doarvái duođaštuvvon makkar sosiála váttisvuođat olbmuin leat 
leamaš váilevaš oahpu dihtii. Riekteveahkkekántuvra válddii dalle oktavuođa Kárášjoga sosiálkántuvrrain ja jearai livččii go vejolaš duođaštit dan, 
muhto oaččui vástádusa ahte ii lean vejolaš. 
- <p>Ja vaikko hágašeimmet čuođi siiddu duođaštusaid mo oktagas olbmot leat gillán, de ii livččii veahkehan, lohká Biti. - Ii leat váilevaš duođaštusa 
dihtii ahte ohcamat leat hilgojuvvon, dat leat hilgojuvvon čujuhettiin dalá dáruiduhttinpolitihkkii. Nuppi dáfus hupmet buhtadusas 
dáruiduhttinpolitihka ovddas, nuppi dáfus fas geavahuvvo dát politihkka ággan dan VUOSTÁ ahte sii geat leat massán oahpu galget oažžut buhtadusa.

<h3>Veahkkekántuvra bisttii oanehaččat</h3>
Guovdageaidnu lea eahpitkeahttá suohkan mas lea eanemus registrerejuvvon sámit oahpu haga, ja buohkat geat dovdet suohkana dihtet ahte doppe leat 
máŋggas geat dárbbašit veahki birget birokratiijain ja bábirfámuin. Danin ozai suohkan muhtin jagiid dás ovdal ruhtaveahki ásahit kántuvrra gos 
olbmot sáhtte jearrat veahki. Gieldadepartemeanta attii dalle ruđa jođihit dakkár kántuvrra ovttain bargiin ovtta jagi. Muhto dan jagi maŋŋil ii ožžon 
eanet ruđa, ja go suohkan juo ovddalgihtii lei measta reastaluvvan, de ii suitán joatkit dan barggu olgguldas ruhtadeami haga. Nils Mathis O. Hætta, gii 
barggai dán virggis, muitala ahte juohke beaivvi ledje olbmot geat jerre veahki, oktiibuot máŋga čuođi dan jagis goas kántuvra lei rabas. Son ii eahpit 
ahte lea stuora dárbu ain máŋga jagi ovddosguvlui. Dál son bargá eará virggis suohkanhálddahusas, muhto ain váldet ollu olbmot oktavuođa suinna go 
dárbbašit veahki. Muhto dál sus ii leat šat vejolašvuohta geavahit bargoáiggi dasa. 

<h3>Ođđa doaivu?</h3>
Maŋŋil go eiseválddit nuppi háve ledje hilgon oahpumassán olbmuid gáibádusaid, ledje máŋggas vuollánišgoahtán. Muhto de bođii Stáhtaministara 
sárdni duhátjagemolsumis, mas šállošii dáruiduhttinpolitihka ja lohpidii sámiide buhtadusa. Dál, jurddašedje sii geat ledje massán oahpu, dá bohtet 
viimmat min ruđat. Muhto illu ii bistán guhká, go 17.03.2000 bođii čuovvovaš reive Stáhtaministara kántuvrras: <br><i>"Oktasaš buhtadus sámiide<br>Foanda, maid stáhtaministar Bondevik ođđajagesártnis evttohii ásahuvvot, lea jurddašuvvon <b>oktasaš buhtadussan</b> nođiid ovddas maid ovddeš 
dáruiduhttinpolitihkka lea buktán sámi álbmogii. Olles sámi kultuvrii leat leamaš váivvádusat dáruiduhttimis, ja Bondevika ráđđehus lea danin 
oaivvildan ahte livččii riekta ahte buhtadus addojuvvo oktasaččat sámi álbmogii. Eará sániiguin daddjon: ii leat sáhka oktagaslaš buhtadusas 
eaŋkilolbmuide geat leat massán dahje gillán.<b> Sii fertejit dábálaš vuogi mielde vejolaš ohcat Šállobuhtadusortnegis."</b></i> (Min deattuheapmi, SL)
<p>Dát dáhpáhuvai maŋŋil go Šállobuhtaduslávdegoddi ja Stuoradiggi guktii ledje hilgon buot ohcamiid! Ferte jearrat diehtá go nubbi giehta 
stáhtaapparáhtas maidege dan birra maid nubbi giehta fas bargá?
<p>
USKAV:s ledje ain muhtin ruovddit geat eai vuollánan, ja sii gávdne ođđa vejolaš buhtadusgáldu, namalassii "Nasjonalhjelpens fond for krigens ofre". 
Muhto doppe ohcan manai fas Girko-, oahpahus- ja dutkandepartementii, mii vástádusastis 19.02.01 čujuhii dasa ahte buot 
Šállobuhtadusohcamat leat hilgojuvvon, muhto dattetge attii unna doivvoža, go loahpahii reivve ná: <i>"Stuoradiggi mearridii diibmá vuođđudit 
sámefoandda. Foandda vuoitu galgá mannat doaimmaide mat galget nannet sámegiela ja sámi kultuvrra. Dát galgá leat "oktasaš buhtadus vahágiid ja 
eahpevuoiggalašvuođa ovddas maid dáruiduhttinpolitihkka lea buktán sámi álbmogii", nugo čállo lávdegoddečilgehusas."</i><p>
Ii leat áibbas čielggas reivves, muhto lea váttis ipmirdit dan eará láhkái go ahte departemeanta dás čujuha dasa gos oahpumassán olbmot sáhttet 
gáibidit buhtadusa. Dát reive lea sáddejuvvon 11 mánu dan maŋŋil go Stáhtaministara kántuvra, nu go čájehuvvo bajábealde, lea sárgon vuollái ahte dát 
foanda ii sáhte geavahuvvot dása. 	 

<h3>Ii evre ge Sámefoanddas</h3>
Go dát čállojuvvo lea juo mannan measta 5 jagi dassái go Bondevik lohpidii álggahit sámefoandda, muhto ii leat vel mákson evrre ge foanddas. 
Váldosivva dasa lea nappo riidu oahppováillagiid buhtadusa birra. Álggos celkkii Gielda- ja guovlodepartemeanta ahte áigo ráhkadit foandda 
njuolggadusaid ovttasbarggus Sámedikkiin. De geavahedje olles jagi ráhkadit evttohusa maid sáddejedje Sámediggái, guovtti vahkku 
gulaskuddanáiggiin. <br> - Dan illá sáhtte gohčodit ovttasbargun, celkkii sámediggepresideanta, ja čilgii ahte Sámediggi áigu geavahit áiggi mii dárbbašuvvo 
ja sáddet ášši viidáseappot "gulaskuddamii sámi álbmogii". <a href=#[5]>[5]</a>
<p>Gieldadepartemeantta njuolggadusevttohusas čállet: "Foandda ruđat eai galgga geavahuvvot oktagaslas buhtadusaide." Sámediggi galgá hálddašit 
foandda reanttuid, muhto ii sáhte geavahit daid addit buhtadusa masson oahpu dihtii. Gulaskuddan "sámi álbmogis", dahje duohta dilis suohkaniid ja 
sámi servviid gaskkas, čájeha ahte máŋggas leat reageren go oahpumassán olbmot eai sáhte oažžut buhtadusa. Máŋga gulaskuddanásahusa celke ahte 
foanda dahje stuora oassi das berre geavahuvvot dasa. Seammás celke máŋggas ahte stáhta ii sáhte oastit iežas luovusin ovddasvástádusas 100 jagi 
dáruiduhttimis dákkár bohkosahtti unna ruhtasupmážiin. 
	
<p>Sámediggi gieđahalai ášši 30.5.2002, ja hilggui ovttamielalaččat guovddáš eiseválddiid áššemeannudeami, mas sii ledje seaguhan buhtadusa 
dáruiduhttima geažil ja buhtadusa soađi dihtii oahpumassima geažil. Nuppi dáfus sámediggeáirasat eai soabadan das mo gieđahallat foandda. 
Muhtimat háliidedje geavahit dan buhtadussan masson oahpus, muhto eanetlohku oaivvildedje ahte dát ášši ferte čovdojuvvot olggobealde foandda. 
Boađusin šattai ahte Sámediggi gáibidii ráđđehusa čoavdit oahppováillagiid ášši, ja bijai dan eaktun vuostáiváldit foandda. 

<p><table border=2 cellpadding=20 bgcolor="#ffcf77"><tr><td>
<a href="uskavdemow.jpg"><img src="uskavdemo.jpg"></a>
</td><td><b>2002:s oassi oahppomassán olbmuid dolle miellačájeheami Sámedikki olggobealde, mas gáibidedje ahte Sámeálbmoga foanda galggai geavahuvvot buhtadussan sin várás.  

</b><br>(Foto: Seija Guttorm) </td></tr></table><p>

<h3>Sámedikki vástádus endorii</h3>
Ii leat álki riidalit buotlágan eiseválddiiguin, ii sidjiide ge geat leat ožžon dábálaš oahpu. Heajos dárogielmáhtuin ja lohkan- ja čállingálggain lea 
dieđusge vel vearrát. USKAV-searvvis leat dušše olbmot geain lea váilevaš oahppu. Eai leat akademihkárat geat jođihit, ii ge generalčálli geas lea 
oahppu hálddahusbarggus ja áššemeannudeamis. Dárbbašlaš gulahallama várás eiseválddiiguin sii leat ferten jearrat veahki, ja máŋggas leat veahkehan, 
nuvttá dahje mávssu ovddas. Danin ozai Guovdageainnu USKAV čakčamánu 3. beaivvi 2003 Sámedikkis "50 000 ruvnno čállinveahkkái, mátkkiide, 
poastamáksui/telefuvdnii jna."
<p>6 mánu ja 23 beaivvi maŋŋil vástidii Sámediggi: (min jorgaleapmi dárogielas)<i>"Čujuhit reivii beaiváduvvon 11.09.04. (boasttu jahki, galgá leat 11.09.03. doaim.) Mii šállošit ahte lehpet ferten vuordit min vástádusa nu guhká. 
Sámediggi dađe bahábut ii leat bidjan ruđaid ulbmilii masa lea ohccojuvvon. Sámedikki dievasčoahkkimis skábmamánus 2003 ovdanbuktojuvvui ášši 
sámeálbmoga foandda ja oahpumassán olbmuid birra. Mii bidjat dan mielddusin ja čujuhit vástádussii maid Sámediggeráđđi attii dan oktavuođas.
<p>St.dieđ. nr 10:s (2003-2004) čujuha Ráđđehus: - Ráđđehus lea dál mearridan ahte galgá čađahuvvot árvvoštallan das mo sáhttá gieđahallat iešguđet 
joavkkuid gáibádusaid ollislaš ja čorges vuogi mielde. Dát árvvoštallan šaddá váikkuhit dasa, mo gieđahallojuvvojit gáibádusat mat bohtet sis geat leat 
massán oahpu 2. máilmmisoađi oktavuođas. Ráđđehus áigu deattuhit ahte ii galgga leat geahčakeahttá erenoamáš duogáža mii lea iešguđet gáibádusa 
vuođđun.
Sámediggeráđđi áigu vuordit Ráđđehusa árvvoštallama dán áššis." </i><p>
Sáhttá jearrat man duođas lea Sámedikki rahčamuš oahppováillagiid ovddas, go ádjána badjel jahkebeali vástidit dakkár álkes ohcamii. Ja go vástádus 
boahtá, de vástádus lea áibbas endorii ohcama ektui. USKAV ohcá čállinveahki searvái ja Sámediggi vástida čujuhettiin áibbas eará áššái, buhtadussii 
oahppováillagiidda, áššái mas Sámedikki bargun dalle orui leame "vuordit Ráđđehusa árvvoštallama". Dasa lassin lea vástádus čállon birokráhtalaš ja 
eahpečielga dárogillii. Jus ipmirdá cealkaga <i>"Sametinget har dessverre ikke satt av midler til omsøkte formål."</i> (Sámediggi dađe bahábut ii leat bidjan 
ruđaid ulbmilii masa lea ohccojuvvon) bustávalaččat, dat mearkkaša ahte Sámediggi šálloša ahte Sámediggi ieš ii leat juolludan dasa ruđaid. Sáhttá gal 
jurddašit ahte sii leat oaivvildan ahte Sámediggi ii leat ožžon (stáhtas) ruđa dasa, muhto ii leat dat mii lea čállojuvvon. Dat mii lea čállon reivves lea 
ahte Sámediggi ii leat válljen juolludit ruđaid USKAV:i čálliveahki várás. 

<h3>Válde Sámedikki sárdnestuolu</h3>
Go oahppováillagat ožžo dan reivve, de oidne ahte Sámediggi ii lean jurddašan maidege eará go vuordit. Ieža ledje vuordán 20 jagi ja oaivvildedje ahte 
dat lei doarvái. Dál sin gierdevašvuohta lei nohkan ja go Sámedikkis lei čoahkkin Kárášjogas miessemánu loahpas, de manne 60-70 boares olbmo 
Sámedikki čoahkkinlatnjii. Muhtimat sis manne Sámedikki sárdnestullui ja gáibidedje ahte Sámediggi gieđahallá sin ášši ođđasit. Lohke ahte eai 
guođe Sámedikki ovdal go diggi leat dohkkehan sin gáibádusa. Ožžo čoahkkima sámediggepresideanttain, gii lohpidit bidjat ášši dievasčoahkkima 
áššelistui. Boađusin lei ahte Sámediggi guokte beaivvi maŋŋil mearridii gáibidit ráđđehusa rievdadit njuolggadusaid, vai oahpumassán olbmot sáhttet 
oažžut buhtadusa sámefoanddas. 

<h3>Ráđđehus jorgala</h3>
Dalle go Sámediggi ii háliidan vuostáiváldit Sámeálbmoga foandda ovdal go oahpumassán olbmot ledje ožžon buhtadusa, šattai čielggasin 
eiseválddiide ahte dát ášši ii leat vel loahpahuvvon. Stuoradiggedieđáhusas 10 (2002-2003), Sámedikki barggu birra 2001, celkkii ráđđehus ahte áigu 
geahččat mo sáhttá čuovvolit Sámedikki mearrádusa, ja sullasaš dieđáhusas jagi maŋŋil čujuhedje dasa ahte áigo ođđasit árvvoštallat moatti joavkku 
buhtadusgáibádusaid. 2003 miessemánu nammadii de ráđđehus bargojoavkku, mas ledje 9 departemeantta áirasa, árvvoštallat buhtadusortnegiid 
oppalaččat ja evttohit čovdosiid. Dán joavkku raportta vuođul bijai ráđđehus suoidnemánu 2. beaivvi 2004 ovdan Stuoradiggedieđáhusa 44 
(2003-2004), mas lei namma: <i>"Erstatningsordning for krigsbarn og erstatningsordninger for romanifolk/tatere og eldre utdanningsskadelidende samer og kvener."</i> (Buhtadusortnet soahtemánáid várás ja buhtadusortnegat romaniálbmoga/táhteriid ja vuoras oahpumassán sámiid ja kveanaid várás)
<p>Stuoradiggedieđáhusas mieđihedje guovddáš eiseválddit vuosttaš háve ahte dát joavkkut berrejit oažžut buhtadusa, vaikko oaivvildedje ahte 
sis ii lean juridihkalaš vuoigatvuohta dasa. Evttohedje ahte buhtadus galgá addojuvvot šállobuhtadusortnega bokte, seamma ortnet mas ovdal 
buot gáibádusat leat hilgojuvvon moadde háve. Muhto dán háve háliidii ráđđehus ahte Stuoradiggi galgá cealkit šállobuhtaduslávdegoddái ahte 
oaidná gáibádusaid govttolažžan. 
<p>Nu go ovdal leat namuhan dát ii lean vuosttaš háve ahte ráđđehusa nammadan lávdegoddi lea evttohan buhtadusa masson oahpu ovddas. Dan 
evttohii maiddái lávdegoddi mii guorahalai ášši 1991-93. Guktuin lávdegottiin ledje iešguđet departemeantta áirasat. Erohus lea ahte dalle hilggui 
ráđđehus evttohusa addit ekonomalaš buhtadusa, muhto 2004:s doarju ráđđehus lávdegotti evttohusaid.
<p>Sihke bargojoavkku raporta ja stuoradiggedieđáhus čujuhit dasa mo ášši lea ovdal gieđahallon ja makkár ákkat dalle geavahuvvojedje hilgut 
ohcamiid. Stuoradiggedieđáhus lea duođas dubmen garrasit dákkár ákkaid. Vuosttažettiin čájeha čielgasit ahte joavku mii lea ohcan buhtadusa </i>"har 
kommet særlig uheldig ut, både sammenlignet med andre som mistet skolegang, andre som ble utsatt for fornorskingspolitikken og 
majoritetsbefolkningen generelt." </i>(lea gártan erenoamaš heajos dillái, go veardida earáid ektui geat masse oahpu, earáid ektui geat gillájedje 
dáruiduhttinpolitihka geažil ja oppalaččat eanetlohkoálbmoga ektui.) Dan maŋŋil hilgu ráđđehus dál ákka ahte ii addo buhtadus soahtediliid dihte, go 
čujuha dasa ahte lea addon buhtadus juvddálaččaide geain lei váldon opmodat ja norgalaččaide geat ledje japánalaš soahtefáŋgavuođas. Ráđđehus hilgu 
maiddái ákka mii ovdal lei geavahuvvon, ahte ii galgga addit buhtadusa dan dihte go dalle lei dáruiduhttin almmolaš politihkkan. Ja loahpalaččat hilgu 
ákka mii lea geavahuvvon go čujuhedje Sámefondii, dan dihte go dát ii leat jurddašuvvon oktagaslaš buhtadusaide. Eará sániiguin lea dál ráđđehus 
cuvken buot ákkaid mat ovdal leat geavahuvvon buhtadusa vuostá. Dáinna lágiin lea addán ollislaš politihkalaš buhtadusa oahppováillagiidda ja 
sidjiide geat leat dorjon sin. 
	Muhto mii guoská vejolaš buhtadusa sturrodahkii, de lea ráđđehusa evttohus ollu unnit go gáibádusat. Oahpumassán olbmot leat eanaš 
gáibidan 0,5 - 1 miljovnna ruvnno, muhto ráđđehus evttoha 50000 - 100000 ruvnno. 
<p>Go dát čállojuvvo ii leat vel ášši mearriduvvon. Vuos ferte Stuoradiggi gieđahallat stuoradiggedieđáhusa ja vejolaččat bagadit 
Šállobuhtaduslávdegotti, ja dasa lassin várret ruđa dasa stáhtabušeahtas. De sáhttá lávdegoddi gieđahallagoahtit ohcamiid. Ráđđehus lea 
evttohan ahte sii geat juo leat ohcan eai dárbbaš ohcat fas. Dattetge sáhttá ádjánit muhtin áiggi gieđahallat moadde čuođi ohcama. 
Dalle go mii 2004 dálvvi jearahalaimet USKAV-jođiheddjiid Guovdageainnus, de lohke: - Mii leat vuoittáhallan juohke dáfus. Eiseválddit leat 
badjelgeahččan min miehtá áiggi. Muhto dat han muitet min go vearu galgá máksit. Ii oktage ášši lea ádjánan ná guhká. 20 jagi leat gollan dassái go 
gáibidišgođiimet buhtadusa váilevaš oahpahusa geažil, muhto orru leame nu ahte mii galgat jápmit buhtadusa haga.
2004 čavčča ii leat vel čielggas ožžot go muhtimat sis ekonomalaš buhtadusa go ain leat eallime, muhto dál sii leat goit ožžon politihkalaš 
dovddastusa, ja mieđáhusa ahte eiseválddit ovdal leat hilgon sin gáibádusaid boasttu vuođu alde. 

<p>
<hr>
<p>
<a name=[1]>[1]<note> Solbakk, Regnor (red): Čilgehus oaphumassán olbmuid dili birra : raporta bargolavdegottis mii lea guoahallan sapmelaččaid dili geat 2. mailmmisoađi geažil leat massan oahpu. Gieldadepartemeanta 1993, kap 4.4.B</note>  </a><br>
<a name=[2]>[2]<note> Dát ja čuvvovaš sitáhtat ja dieđut Guovdageainnu skuvlastivrras leat vižžon oahpaheaddji ja skuvlastivrajođiheaddji Alfred L. Larsena arkiivvas, Sámi arkiiva, Guovdageaidnu</note> </a><br>
<a name=[3]>[3]<note> Norsk Pedagogisk tidsskrift 39-1955</note></a><br>
<a name=[4]>[4]<note> Dát muitalus lea jearahallamis, maid Hanna H. Hansen dagai 1980-logus, ja mas boares olbmot Porsáŋggus muitalit iežaset skuvlavázzima birra.</note></a><br>
<a name=[5]>[5]<note>[Reive Sámedikkis stáhtaráđđái Sylvia Brustad, 27.09.2001]</note> </a><br>
<p>
<hr>
<p>
<p align=right>
<a href="ssh1-s.htm#sisdoallu">Eará artihkalat girjjis Sámi skuvlahistorjá 1</a><p>
</body></html>

