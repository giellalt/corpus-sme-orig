<!DOCTYPE HTML PUBLIC "-//W3C//DTD HTML 4.0 Final//EN">

<html><head>                           

<meta http-equiv="content-type" content="text/html; charset=utf-8">

<meta name="keywords" content="Sámi skuvlahistorjá, skuvla, sámegiella, oahpahus">

<meta name="description" content="">

<meta name="author" content="">

<title>Skuvlavásáhusat</title>

<link rel="stylesheet" type="text/css" href="ssh1.css" />

</head>

<body>
<p align=right><a href="edel-n.htm"><img src="norflagg.jpg"> På norsk</a> <a href="edel-e.htm"><img src="engflag.jpg"> In English</a>



<p align=center>Artihkal girjjis <a href="ssh1-s.htm">Sámi skuvlahistorjá 1</a>. 

<a href="http://www.davvi.no">Davvi Girji</a> 2005.


<h2>Edel Hætta Eriksen: </h2>  

<h1>Skuvlavásáhusat</h1>

<table border=2><tr><td><img src="edel2.jpg" alt="Edel Hætta Eriksen"><p><b>Edel Hætta Eriksen sámi skuvlakonferanssas Romssas 2003</b><br>(Govva: Svein Lund)</td><td><b> Edel Berit Kristine Klemetsdatter Hætta Eriksen (Lemet Edel) lea riegádan 1921 Guovdageainnus. Son lea vázzán joatkkaskuvlla (middelskole = 

realskole) Čáhcesullos, oahpaheaddjioahpu Nesnas ja Romssas ja sus lea lassioahppu giehtaduojis ja sámegielas. Son lei sadjásaš oahpaheaddjin 

Guovdageainnus moadde jagi ovdal go gearggai oahpaheaddjioahpus ja fas bistevaš virggis mánáidskuvllas ja nuoraidskuvllas 1949-68. 1969-76 son lei 

mánáidskuvlla rektorin. 1977-89 jođihii Sámi oahpahusráđi čállingotti. <p>Edel Hætta Eriksenis leat leamaš lohkameahttun ollu doaimmat iešguđet almmolaš stivrrain, ráđiin ja lávdegottiin, daid gaskkas leat Guovdageainnu 

skuvlastivra, suohkanstivra ja fidnolávdegoddi, Finnmárkku fylkkaskuvlastivra, Skuvllaid geahččaladdanráđđi, Norgga kulturráđđi ja 

Árvokomišuvdna. <p>

Organisašuvdnabarggus son lea ee. leamaš Norgga Sámiid Riikkasearvvi stivralahttu ja jođihan Guovdageainnu sámiid searvvi, historjásearvvi ja 

Finnmárkku penšunistasearvvi. Edel lea ožžon máŋga bálkkašumi, dáid gaskkas sihke Guovdageainnu suohkana ja Sámiráđi  kulturbálkkašupmi ja 

Gonagasa St. Olav bálkkašupmi. Sámi allaskuvlla nammadii su 1990:s gudnestudeantan.





</b></td>

</tr></table>

<p>



<b>Mun lean eallilan olmmoš ja skuvla lea čuvvon mu olles eallima, dahje mun lean čuvvon skuvlla. Lean bargan oahpaheaddjin ja rektorin 

Guovdageainnu vuođđoskuvllas lahka 30 jagi, ja das maŋŋil jođihin Sámi oahpahusráđi badjel 12 jagi. Dás muittašan vásáhusaid iežan bargoeallimis.</b>







<h2>Guovdageainnu vuođđoskuvla </h2>Mánnán ohppen sihke sámegiela ja dárogiela ja nu ii šaddan skuvla váttisin munnje. Mun liikojin skuvlii, ja 12-jahkásažžan mearridin šaddat 

oahpaheaddjin. Eanaš mánát Guovdageainnus dieid áiggiid eai máhttán dárogiela, ja skuvla šattai ge noađđin. Eai mánát eai ge váhnemat oaidnán ávkki 

skuvllas. Skuvla baicca hehttii mánáid oahppamis dábálaš bargguid, nu go boazobarggu, dálubarggu ja meahcásteami.



<p><table border=2 cellpadding=20 bgcolor="#ffcf77"><tr><td>

<a href="edel1w.jpg"><img src="edel1.jpg" width="500"></a>

</td><td><b>Guovdageainnu skuvlla oahppit ja oahpaheaddjit 1934:s, go Edel devddii 13 jagi. 

</b><br>(Gáldu: Muitalusat ja dáhpáhusat Guovdageainnus 8)

</td></tr></table><p>







<p>	Orron máhttime dárogiela ja lei ge oalle bahča go oahpaheaddji joatkkaskuvllas čálii mu čállinmeattáhusaid távvalii ja juohke háve dadjalii: "Det er 

ikke så rart, du er jo finn" (Ii leat nu ártet, don han leat sápmelaš). Ovtta gaskka jurddašin heaitit skuvllas, muhto de čuggii millii ahte diet olmmái ii 

galgga beassat mu duolbmut. Ohppen dárogiela nu ahte birgejin. Maŋŋil gullen ahte oahpaheaddji lei mearrasápmelaš. De muhtimat ges jerre gos 

sápmelaččat bohtet. Diet lei imaš gažaldat ja vástidin: "In dieđe, muhto mun boađán Guovdageainnus.“ Maŋit áiggiid go ledjen oahpásnuvvan sámiid 

historjái, ja go diekkár jearaldagat bohte, de vástidin: "Gos dáččat bohtet?" De jávohuvve.







<h3>Vuosttaš lávki</h3>

Mun ledjen deavdán 18 jagi ja aitto geargan joatkkaskuvllas, go Guovdageainnu vuođđoskuvla bivddii mu sadjásaš oahpaheaddjin. Dat lei mu miela 

mielde, ja illudin go bessen geahččalit bargat oahpaheaddjin. Vuordámušaiguin vulgen skuvlii. Doppe ožžon diibmoplána ja moadde girjji ja mannen 

skuvlalatnjii. Mun buorástahtten ohppiid, sii ledje sullii 12-jahkásaččat.<p>

	De álggii mu vuosttaš oahpaheapmi - luonddufágas. Oahppit muitaledje sis lea leaksu luonddufága girjjis muhtin šattu birra man namma lea 

"åkersennep". Mun jearralin: "Máhttibehtet go leavssu?" Muhtin bártnáš geigii gieđa. Son čuoččahii ja logai leavssu bajiloaivvi sánis sátnái dárogillii. 

Mun de jearahallen sámegillii šattu birra, muhto ii oktage diehtán ii ge ipmirdan leavssu sisdoalu, ii son ge gii máhtii leavssu bajiloaivvi. Nie lei dilli. 

Oahppogirjjit ledje dárogillii ja oahppit ledje sámegielagat, ja oahpaheaddji galggai oahpahit dárogillii.



<h3>Oahppan oahpaheaddjin</h3>

Golle máŋga jagi ovdal go gergen oahpaheaddjin ja bohten ruovttoluotta Guovdageainnu vuođđoskuvlii. Dilli ii lean rievdan, dárogiella lei 

oahpahangiellan ja oahppogirjjit ledje dárogillii, muhto biibbalhistorjá lei sihke sámegillii ja dárogillii, ja nu maid katekismus.<p>

	Mun ožžon vuosttaš luohká, ja seamma luohkás ledje sihke sámegielat ja dárogielat mánát. Movt dál? Oahpaheaddjiskuvllas in lean oahppan movt 

galgá go ohppiin lea iešguđet giella, nu go dáppe. Muhtin mánát máhtte dušše sámegiela, ja earát fas dušše dárogiela. Vuosttaš maid fertejin dahkat lei 

čuohppat ja sárgut govaid ja heŋget seaidnái, sániiguin mat ledje álgogirjjis, ja de oahpahit sámegielat ohppiide dárogiel sániid. Dán fertejin dahkat 

ovdal go ožžo oahppogirjji, ABC.

	<p>Dárogielat mánáid bidjen sárgut ja feara maid bargat. Manai bures álggos, muhto go vahkkuid šadde aivve sárgut ja stoahkat, de álge jearahallat girjji. 

Váhnemat maid álge jearahallat goas oahppit ožžot girjji. Mun čilgejin dili váhnemiidda.<p>

	Viimmat bođii beaivi go oahppit ožžo girjji ja lohkanoahpaheapmi álggii. Girjjis ledje fiinna ivdnegovat. Mánát dovde govaid, go ledje seamma go 

seaidnegovat. Lei dieđusge álkit dárogielagiidda oahppat lohkat. Muhtin eadni muitalii ahte su bártnáš orui vuolláneame go muhtin beaivvi šuohkehii: 

"Eadni, mun lean nu čuorbi ja diet dárogielat mánát leat nu čeahpit". Mun viggen jeđđet eatni. Bártnáš ii leat čuorbi, muhto lea váttis oahppat lohkat 

amas gillii. Mun hupmen maiddái bártnážiin ja geahččalin movttiidahttit su, ja muitalin ahte ii leat čuorbi, muhto dárogiella dagaha váttisvuođaid.<p>

	

Ii lean lohpi oahpahit sámegillii, ja šadden álggos muitalit dárogillii gednen dihte lága, ja de sámegillii vai mánát galge ipmirdit. Muhtin 

skuvlajođiheaddji dieđihii munnje ahte ii leat lohpi oahpahit sámegillii. Mun jerren: "Maid galggan dahkat go mánát eai ipmir dárogiela?" Vástádus 

lei: "Don galggat hupmat, hupmat dárogiela, loahpas de ohppet!" De gal dadjalin: "Oaččut dadjat maid hálidat, muhto duoji goit in sáhte oahpahit 

dárogillii!"





<p><table border=2 cellpadding=20 bgcolor="#ffcf77"><tr><td>

<a href="edel3w.jpg"><img src="edel3.jpg"></a>

</td><td><b>Edel Hætta Eriksen luohkáinis 1950:s.  

</b><br>(Gáldu: Muitalusat ja dáhpáhusat Guovdageainnus 8)</td></tr></table><p>



	<p>Mun in leat orron internáhtas, muhto ollu jagiid lei oahpaheddjiid ovddasvástádus bearráigeahččat internáhta mánáid maŋŋelgaskabeivviid, logahit 

leavssuid, stoahkat ja duddjot áiggegollun. Internáhta bálvváid bargu lei ráhkadit biepmu ja čorget. Diet orui boastut, ii hal internáhtta šaddan ruoktun 

mánáide go galge leahkit oahpaheddjiid hálddus miehtá beaivvi. Áiggi mielde rievddai diet ge dilli. Internáhtta bálkáhii oahppan 

ovdaskuvlaoahpaheaddji váldit vára internáhta mánáid friddjaáiggis.

<p>	Oahpaheddjiin lei maid lossa dilli. Vaikko barggaimet vurrolagaid internáhtas, de šadde guhkes beaivvit. Skuvla bisttii guhtta diimmu guhtta beaivvi 

vahkkus ja dasa lassin vel bargu internáhtas. Muhtin bargobeaivvit biste diibmu gávcci rájes iđđedis gitta čieža rádjái eahkedii.

<p>	Váivvimus vásáhusat ledje go 7-jahkásaččat álge skuvlii. Váhnemat fertejedje guođđit mánáideaset internáhttii, amas báikái ja amas olbmuid lusa. 

Mánát báhce dasa čierrut, ja váhnemat vulge ruoktut lossa váimmuin.





<p><table border=2 cellpadding=20 bgcolor="#ffcf77"><tr><td>

<a href="edel4w.jpg"><img src="edel4.jpg"></a>

</td><td><b>Skuvlastivračoahkkin Mázes 1954:s: Karles Lund, Edel Hætta Eriksen, Johan M. Hætta, Ola Aarseth, Johan O. Hætta, Per N. Sara, Ragnhild Tufto, Svanhild Lund, Alfred Larsen.

</b><br>(Gáldu: Muitalusat ja dáhpáhusat Guovdageainnus 8)</td></tr></table><p>

 





<h3>Dilli rievdagođii</h3>

Dáruiduhttin lei garas, ja soames sámi váhnemat ja sámi oahpaheaddjit ledje duhtameahttumat. Guhká vigge dien muitalit eiseválddiide. 

Departemeanta bijai lávdegotti, Skuvllaid ovttastahttinlávdegotti (Samordningsnemnda for skoleverket), guorahallat dili. Lávdegoddi gearggai 

bargguin 1948:s, ja árvalii buoridit oahpu sámi mánáide. Doppe sáhttá lohkat: Sámegielat mánát berrejit oažžut oahpu sámegillii. Áiggit manne ii ge 

dáhpáhuvvan mihkkege.<p>

	Logenare jagi maŋŋil, 1959:s bođii ođđa skuvlaláhka sierra paragráfain: Go departemeanta mearrida, de sáhttá addit oahpu sámegielas. Muhto lágas ii 

lean áhpu nu guhká go lei departemeantta duohken mearridit, ja skuvllat šadde ge čuovvut 1898-mearrádusa mas gilde sámegiela skuvllas.

<p>	Seamma jagi, 1959:s, ilmmai Sámelávdegoddi evttohus. Evttohus lei buorre. Suohkanat ožžo buktit cealkámuša evttohussii, nu maiddái 

Guovdageainnu skuvlastivra. Skuvlastivra válljii lávdegotti ráhkadit cealkámuša. Lauri Keskitalo, Hans Jakob Samuelsen ja mun, mii leimmet 

lávdegottis. Mii buvttiimet cealkámuša maid skuvlastivra dohkkehii. Cealkámušas deattuheimmet ee: Mánát galget oahpahuvvot sámegillii. Easka go 

máhttet lohkat, de galget oahppat dárogiela amasgiellan. Lea dehálaš lágidit heivvolaš oahppogirjjiid, unnidit ohppiid logu luohkáin, bálkáhit 

ovdaskuvlaoahpaheddjiid fitnat ruovttuin ja oahpásnuvvat guđajahkásaččaiguin, ásahit dili nu ahte guđajahkásaččat besset fitnat skuvllas ovdal go álget 

skuvlii, vai internáhtta ii leat nu amas sidjiide. <p>

	Moadde jagi maŋŋil bođii Stuoradiggedieđáhus 21 (1962/63). Dat šattai oalle biibbal skuvllaide ja oahpaheddjiide geat vigge buoridit skuvladili sámi 

ohppiide. Stuoradiggedieđáhus árvalii ee. guhkidit skuvlla sámi guovlluin ovttain jagiin, 10 jahkái.<p>

	Skuvlaguhkideapmi ii gal boahtán ságaide ge Guovdageainnus, muhto skuvlastivra ozai diimmuid bovdet skuvlaálgiid skuvlii ovtta vahkku giđđat, 

giđa ovdal go álge skuvlii, oahpásnuvvat skuvllain ja internáhtain. Diet geahččaladdanskuvla lihkostuvai oalle bures ja bisttii ollu jagiid. Dilli šattai 

buoret sihke mánáide ja váhnemiidda.



<h3>Sámegiella skuvlii</h3>

De viimmat 1967:s attii departemeanta skuvllaide lobi geavahit sámegiela skuvllas, ja Guovdageainnus álggaheimmet sámegiela oahpahusa 1967/68. 

Finnmarkku skuvladirektøras lei konsuleanta gii finai muitaleame sámegiela oahpu birra. Oahpaheapmi sámegielas galggai dušše vuosttaš luohkáin, ja 

deattuhii ahte ulbmil sámegiela oahpahemiin lei buoridit oahpu dárogielas. Vuođđoskuvlaráđis lei ovddasvástádus lágidit oahpu, ja ráhkadahtii ge 

muhtin oahppogirjjiid.<p>

	Guovdageainnus válljejedje gosii buot sámegielat váhnemat mánáidasaset sámegiela. Skuvla sirrii sámegielat ohppiid ja dárogielat ohppiid ieš guđet 

luohkáide. Gal maŋŋil sáhttá smiehttat lei go diet rievttes vuohki, muhto go leimmet vásihan man váttis lei oahpahit sihke sámegielat ohppiid ja 

dárogielat ohppiid seamma luohkás, de šattai nie.<p	

	Muhtin eadni válljii dárogiela iežas mánnái, vaikko mánná lei sámegielat. De bođii vuosttaš skuvlabeaivi. Go ledje unnán skuvlalanjat, de čohkkiimet 

sihke sámegielat ja dárogielat álgoohppiid ovtta latnjii. Dárogielat oahpaheaddji sávai iežas ohppiide bures boahtima skuvlii ja muitalii veháš skuvlla 

birra. Dasto sávven mun iežan ohppiide bures boahtima skuvlii sámegillii, ja mun maid muitalin veháš skuvlla birra. De manaimet girkui nu go lei 

vierru. Go girku nogai, de bođii eadni gii lei válljen dárogielat luohká iežas mánnái mu lusa. Son muitalii ahte su mánná lea mearridan álgit 

sámegielat luohkkái, ja nu šattai.<p>

	

Lea álki ipmirdit manne eadni válljii nie. Nuorran hálidii son eambbo oahpu gazzat, muhto go ii máhttán dárogiela, de dat bissehii su. Su mánná ii 

galgan seamma dillái go son. Áiggit ledje rievdan, sámegiella ii šaddan hehttehussan. Dát mánná beasai sihke joatkkaskuvlii ja alit ohppui ja oaččui vel 

alla virggi.<p>

	

Oahpaheddjiide lei oalle geahpádus go ožžo oahpahit mánáid eatnigillii. Amas gielain sáhtte jagit mannat ovdal go buohkat ohppe lohkat. Dál ohppe 

buohkat lohkat vuosttaš luohkás.<p>1969:s bođii ođđa vuođđoskuvlaláhka. Lága mielde sáhtte sámegielat váhnemiid mánát geat beaivválaččat hupmet sámegiela, oažžut oahpu sámegielas 

go váhnemat gáibidedje. Guokte máŋemus jagi vuođđoskuvllas sáhtte sámegielat oahppit válljet oahpu sámegielas ođđadárogiela sadjái.

Lei almmatge departemeanta mii mearridii, ja go oahppit geat ledje ožžon sámegiela oahpu vuosttaš luohká rájes ollejedje 4. luohkkái 1970:s, de fertii 

skuvlastivra ohcat liige diimmuid sámegillii departemeanttas. Dan de ožžo.



<h3>Minsttarplána</h3>

Departemeantta álgojurdda lei addit oahpu sámegielas dušše álgoohppui. 1971:s bođii gaskaáigasáš Minsttarplána. Deattuhuvvui ahte váldoulbmil 

sámegiela oahpuin lei buoridit dárogiela oahpu, ja čálle ee. ná:<i> - Lea lunddolaš bidjat váldodeattu sámegillii ja sámi kultuvrii álgojagiid, muhto 

oahpaheapmi galgá dađimielde doaibmat dárogillii ja dárokultuvra biddjo vuođđun oahpaheamis, muhto goappašagat galget mielde čađat.</i>

<p>	Minsttarplána deattuhii ahte 3. luohká rájes galggai dárogiella váldogiellan ja sámegiella dušše fágan. Oahpaheaddji galggai lágidit oktavuođaid gaskal 

sámegielat ja dárogielat ohppiid nu ahte oahppit besset gullat dárogiela maiddái friddjaáiggis ja leahkit dáru birrasis. Dáruiduhttin lei ain eallime!<p>

	Giđđat 1972:s lei stuora seminára Guovdageainnus gosa čoahkkanedje oahpaheaddjit, universitehtaolbmot ja olbmot Skuvllaid geahččaladdanráđis. 

Semináraváldofáddá lei Minsttarplána árvalus ja sámiid skuvladilli. Seminára ráhkadii cealkámuša mas ee. bivde rievdadit unohis cealkámušaid 

Minsttarplánas. Deattuheimmet addit stuorit árvvu sámegillii, sámi historjái ja sámi kultuvrii. Seminára bijai joavkku Osloi gos besse deaivvadit 

Stuoradikki girko- ja oahpahuslávdegottiin, ja dohko geigejedje cealkámuša. Mun ledjen mielde joavkkus.<p>

	Ođđa Minsttarplána gárvánii 1974:s. Muhtin cealkámušat ledje rievdan, muhto sisdoalus lei ain dáruiduhttinvuoigŋa. Ain deattuhuvvui ahte 3. luohká 

rájes galggai dárogiella váldogiellan oahpaheamis, sámegiella galggai fágan.<p>

	Norgga historjá ja Norgga kultuvra lei guovddážis skuvllas, sámiid historjá ja sámi kultuvra ii gullon. Muhto skuvla álggii dađimielde oahpahit 

maiddái sámi historjjá ja kultuvrra. <p>

	Dalle go kristtalašvuohta ollii Sápmái, de gilde báhpat ja sárdnideaddjit dološ oskku. Sin oaivil lei ahte luohti ja juoigan gulai eahpeipmilbálvalussii, ja 

gilde juoigama. Juoigangielddus lei Guovdageainnu vuođđoskuvllas gitta 1980 jagiid lohppii.

<p>	Muhtin fearán juoigama birra: Guovdageainnu mánáidskuvlii bođii skuvlarivgu Lulli-Norggas. Son lei gullan mánáid juoigame, ja su mielas orui nu 

suohtas. Muhtin skuvladiimmus siđai son mánáid juoigat. Mánát juige, ja go ollejedje ruoktot muitaledje dieđusge ahte sii leat ožžon lobi juoigat 

skuvllas. Váhnemat hirpmástuvve ja gáibidedje váhnenčoakkáma. Mun ledjen rektor ja guldalin váhnemiid. Váhnenčoakkámis váidaledje go mánát 

ohppet juoigat skuvllas, ja sivahalle oahpaheddjiid. Muhtin váhnenbáras lei 5-jahkásaš bártnáš mielde. Son stoagadii láhttis. Fáhkkestaga rohttii luođi. 

Digaštallan jaskkodii. Mun in máššan ja dadjalin: "Ii suige skuvla leat dien máná oahpahan juoigat".



<h3>Sámegiella dárogielagiidda</h3>

Nu go lean namuhan, de besse dušše sámegielat váhnemat válljet sámegiela. 1972:s ledje muhtin dárogielat váhnemat geat álge jearahallat 

sámegieloahpu sin mánáide. Go orro sámi suohkanis, de lei sin mielas lunddolaš ahte sin ge mánát ohppet sámegiela. Ledje unnán sámegielat 

oahpaheaddjit ja unnán oahppogirjjit, muhto lohpideimmet geahččalit lágidit oahpu nu go váhnemat sávve. Sámegielas ii lean alla árvu, go 

dárogielagat maid ohppe sámegiela, de dat soittii loktet árvvu.<p>

Skuvlajahkái 1972/73 ozai Guovdageainnu skuvlastivra departemeanttas 2 liigediimmu vahkkui dien váste. Golle mánut ovdal go bođii vástádus. Departemeanta hilggui ohcama. Skuvlastivra sáddii ođđa ohcama. Ii gullon mihkkege, ja go skuvla álggii, bijaimet almmatge oahpu johtui. Easka golggotmánus 1972:s bođii čálus. Girko- ja oahpahusdepartemeanta vástidii ná: <i>"Guovdageainnu suohkan lea áidna suohkan mii lea ohcan diimmuid 

oahpahit dárogielat mánáide sámegiela. Lea jáhkkimis ahte jus dán dohkkeha, de bohtet sullasaš ohcamat maiddái eará suohkaniin. Ohcan hilgojuvvo."</i> <p>

	Skuvlastivra ii vuollánan ja sáddii goalmmát ohcama mas vel dárkileappot čilgii dárbbu. Guovvamánus 1974 dohkkehii departemeanta ohcama, vaikko 

ii lean skuvlalága mielde. Moadde jagi maŋŋil, 1975:s, rievddai vuođđoskuvlaláhka nie ahte buot oahppit geat orro sámi guovlluin sáhtte oažžut oahpu 

sámegielas. 



<h3>Skuvllaid geahččaladdanráđđi</h3>

Semináras Guovdageainnus 1972:s ledje almmatge bohtosat. Seamma giđa nammadii Skuvllaid geahččaladdanráđđi lávdegotti mii galggai plánet movt 

ovdánahttit skuvlla sámi guovlluin. Lávdegottis ledje mielde Odd Mathis Hætta, Per Jernsletten, Trygve Madsen ja mun. Čálli lei Geahččaladdanráđi 

bargi Arne Solstad. Plána gárvánii 1974:s, ja das ledje ollu áigumušat, ee. árvalii lávdegoddi sierra orgána sámi skuvlaáššiid váste, sámi pedagogalaš 

guovddáža, mas lei stivra dahje ráđđi ja sierra hálddahus.<p>

Soittii ávkin go bessen ráđđelahttun Geahččaladdanráđđái. Doppe bođii dilálašvuohta váikkuhit lávdegotti ja sámiid áigumušaid skuvlla ektui. 

	Geahččaladdanráđi jođiheaddji, Hjalmar Seim, lei hui positiivvalaš oaččuhit sierra orgána sámi skuvlaáššiide. Geahččaladdanráđđi doalai čoakkámiid 

Finnmárkkus ja moai Hjalmar Seimiin finaime áššiin Girko- ja oahpahusdepartemeanttas. Boađus lei Sámi oahpahusráđđi.



<h3>Hoëm-lávdegoddi</h3>

Jagis 1972:s dáhpáhuvai vel eambbo mii lei ávkin sámi ohppiide. Čakčamánus nammadii Oahpaheaddjioahpahusráđđi lávdegotti mii galggai evttohit 

movt buoridit oahpaheaddjidili. Anton Hoëm lei jođiheaddji ja čálli, ja lávdegotti namman šattai ge Hoëm-lávdegoddi. Eará mieldelahtut ledje Odd 

Mathis Hætta, Nils Jernsletten, Trygve Madsen ja mun. Anton Hoëm lei čeahppi ja jođán čállit. Árvalus válbmanii moatti mánus, ođđajagimánus 

1973:s. <p>



Váldoárvalus lei cegget sierra sámi pedagogalaš allaskuvlla. Vuosttaš lávki lei ásahit oahpaheaddjioahppo-ossodaga sámi guovlluid várás allaskuvlii 

Áltái dahje Nuorta-Finnmárkui. Sámi oahpaheaddjioahpahusas galggai sierra hálddahus ja sierra fágalaš ovddasvástádus. Ossodat ceggejuvvui ge 

allaskuvlii Áltái 1974:s.



<h3>Vuođđoskuvlaráđđi</h3>

Vuođđoskuvlaráđđi doaimmahii sámi oahpaheami ja lágidii oahppogirjjiid sámegiela ohppui. Ledje moadde girjji álgoohppui, muhto ollu girjjit váilo. 

1970 jagiin lei TV-sátta Guovdageainnus. Mun ledjen Guovdageainnu mánáidskuvlla rektor, ja bovdejedje mu mielde TV-sáddagii. Go jearahalle 

oahppogirjedili, de muitalin man váilevaš dat lei. Beaivvi maŋŋil riŋgii muhtin olmmoš Vuođđoskuvlaráđis ja logai mu gielistan TV-sáddagis, ja 

lasihii vel ahte sis livččii girji mii galggašii prentejuvvot, muhto ruhta, sullii 300 000 ruvnno váilu. Mun galgen Osloi maŋit vahkku, ja jerren lobi 

fitnat ságain. Dan gal ožžon.

<p>

Go bohten Vuođđoskuvlaráđđái, de ledje olbmot čoahkkanan muhtin latnjii. De bođii jođiheaddji, ja son guttii olles guba girjjiid ja árvalii: "Gea man 

ollu girjjit!" Mun geahčadin daid. Ledje moadde oahppogirjji ja de ledje girjjit sámiid birra dárogillii, eai ge lean otnáš girjjit. Vuođđoskuvlaráđis 

muitaledje man váttis lea oažžut ruđaid sámi oahppogirjjiide. Dasa gal jáhkken. Šattai almmatge oalle buorre čoakkán ja mii beasaimet guorahallat 

sámi skuvlaáššiid. <p>

	Mun muitalin iežan šiehttan deaivvadit Girko- ja oahpahusdepartemeantta stáhtačálliin, ja gal mun doppe muitalan din ruhtadárbbu. Áigo bidjat 

konsuleantta fárrui. Mu vástádus diesa lei: "Dii hal gal sáhttibehtet deaivvadit stáhtačálliin vaikko goas, muhto mun lean hárve Oslos, ja go dál beasan 

dohko, de manan okto!" Doppe luovvanii 300 000 ruvnno. Vuođđoskuvlaráđi jođiheaddji lea maŋŋil muitalan mu birra ahte ledjen nu suhtus go bohten 

sin lusa "su pontifikalaiguin" (sámibiktasiiguin), muhto go suinna oahpásnuvai, de ii lean bahá ge.



<h3>Nissonolmmoš rektorin</h3>

Dieid áiggiid eai lean galle nissonolbmo jođihanvirggiin dáža máilmmis. Muittán hui dávjá go telefuvdna čuojai ja mun vástidin, de dáhtto rektora 

telefuvdnii. Go mun lohken iežan rektorin, de eai orron jáhkkime ja jáhkke mu leaikkastallame. Doivo mu kontorbargin, ja geardduhedje oažžut 

rektora telefuvdnii.<p>

<b>

Dás lean veháš muittašan iežan vásáhusaid Guovdageainnu vuođđoskuvllas. Bargu lei miellagiddevaš ja suohtas. Ii lean goassege váivi vuolgit skuvlii!<b>



<p><table border=2 cellpadding=20 bgcolor="#ffcf77"><tr><td>

<img src="gdgskole.jpg">

</td><td><b>Dál lea "Guovdageaidnu skuvla"- galba stuorimus ja bajimus, muhto boares "Kautokeino skole"- galba lea báhcán áiggis gos dát lei áidna dohkkehuvvon namma ja dárogiella áidna dohkkehuvvon giella.

</b><br>(Govva: Basia Głowacka)</td></tr></table><p>









<h2>Sámi oahpahusráđđi</h2>

<h3>Álggaheapmi</h3>

Gonagasa resolušuvdna 8. beaivvi juovlamánus 1975 mearridii ásahit Sámi oahpahusráđi. Girko- ja oahpahusdepartemeanta nammadii vuosttaš ráđi 

1976:s:<ul><li>Hans Eriksen, Kárášjohka, jođiheaddji<li>

Ole Einar Olsen, Guovdageaidnu<li>

Albert Johansen, Deatnu<li>

Ole Henrik Magga, Guovdageaidnu<li>

Ella Holm Bull, Snoasa<li>

Mikal Urheim, Divttasvuotna<li>

Hans Guttorm, Kárášjohka<li>

Edel Hætta Eriksen, Guovdageaidnu</ul>



In dieđe man vuođul válljejedje ráđđelahtuid, muhto sii geat besse ráđđái ledje guhká bargan skuvllas dahje sámi skuvlaáššiiguin.<p>Hans Eriksen jođihii čállingotti vuosttaš áiggiid. Sámi oahpahusráđđi árvalii mu váldit badjelasan jođihit čállingotti gaskaboddosaččat. Mun ohcen 

virgelobi Guovdageainnu vuođđoskuvllas, ja njukčamánu 22. beaivvi 1977:s álgen čállingotti gaskaboddosaš jođiheaddjin iežan ruovttus.<p>

Moadde vahkku maŋŋil almmuhii Girko- ja oahpahusdepartemeanta jođihanvirggi ja vel moadde eará virggi. Go mearridedje Guovdageainnu 

čállingotti kontorbáikin, de ohcen ja ožžon jođihanvirggi. Ledje sii geat lohke mu alccesan hutkan virggi. Ii lean goit stuora gilvaleapmi go ledje dušše 

guokte ohcci, muhtin oahpaheaddjistudeanta ja mun. De celken eret virggi vuođđoskuvllas gos ledjen bargan lahka 30 jagi. Mun mannen eret Sámi 

oahpahusráđi lahttun, ja mu sádjái bođii Per Jernsletten, Deanus.<p>

Ruth Hætta, mu kontorbargi vuođđoskuvllas, álggii kontorbargin, ja Jan Henry Keskitalo, mu oahppi vuođđoskuvllas ja maŋŋil oahpaheaddji 

Guovdageainnu vuođđoskuvllas ja Álttá allaskuvllas, oaččui konsuleantavirggi. Jan Henry ii sáhttán álgit ovdal borgemánus, ja su sadjásaš lei Johan 

Klemet K. Hætta.<p>

Čállingotti kontuvrraid ásaheimmet muhtin Biedjovággevissui. Sámi oahpahusráđis lei čállinmášiidna ja kopimášiidna, muhto minddar šattaimet 

vuođus hukset kontuvrraid. Muittán go moai Ruthiin goaruime láseliinniid, ja Juhán Lemet bijai čoahkkái bevddiid ja stuoluid. Kontorbáiki lei 

seamma viesus gitta 1981 rádjái, de fárrii čállingoddi suohkana kulturvissui.



<h3>Departemeanta - SOR ja SUR</h3>

Dilihisvuođa máilmmis ii astta čállit guhkes namaid, daid ferte oanidit moatti bustávii. Departemeanta siđai Sámi oahpahusráđi oanidit ráđi nama. 

Sámegillii árvaleimmet SOR ja dárogillii SUR. Departemeanta dohkkehii SOR, muhto SUR ii lean sin mielas vuogas. Soite muhtimat doaivut min 

suvrrisin. Sámi oahpahusráđđi ii vuollánan, ja loahpas fertii departemeanta dohkkehit SUR.

<p>Sámi oahpahusráđđi lei vuosttaš sámi ásahus maid Girko- ja oahpahusdepartemeanta bijai johtui. Álggos lei ge sáhka bidjat čállingotti Osloi, muhto 

dasa ii miehtan Sámi oahpahusráđđi go čállingoddi livččii šaddan doaresbeallái sámiid ektui. Čállingoddi ásahuvvui Guovdageidnui.

<p>Ii lean álki oažžut Girko- ja oahpahusdepartemeantta olbmuid ipmirdit ja beroštit min jurdagiin ja gáibádusain, erenoamážit vuosttaš áigodagas. 

Vuhttui ahte eai váldán min duođas. Dávjá vajáldahtte ahte sis lei ráđđi olggobealde Oslo. Šattaimet muittuhit departemeantta go fuomášeimmet 

kurssaid, sámi skuvlaáššiid ja nu ain, masa livččii luonddolaš Sámi oahpahusráđđái searvat. Min oktavuođat departemeanttain lei olbmuiguin 

konsuleantadásis geat eai beroštan ja geain eai lean návccat ovddidit min áššiid. Šattaimet dávjá gáibidit beassat alit dássái áššiiguin.

<p>Ii hal alit dásis ge gulahallan álohii. Sámi oahpahusráđis lei muhtumin čoakkán Oslos, ja de finaimet dieđusge Girko- ja oahpahusdepartemeantta 

ministara luhtte. Mun ledjen ožžon direktøranama, seamma go jođiheaddjit eará skuvlaráđiin, muhto bálká lei vuolit dásis. Go dal ráđđelahtut 

deaivvadedje ministariin, de válde dien áššin, ja jerre manne sin direktøras lea unnit bálká go eará ráđiid direktørain, ovdamearkka dihte 

Vuođđoskuvlaráđis. De vástidii ministar: "Ii hal Sámi oahpahusráđđi leat nu dehálaš go eará ráđit!" Ráđđelahtut cuiggodedje ministara sániid. De 

mieđihii iežas diehtit unnán sápmelaččaid birra, muhto son lea vuolgime Finnmárkui, amma son de oahppá.

<p>Muhtumin lei Sámi oahpahusráđis ráđđečoakkán Álttás, ja lei vel lávvordat. Laila Somby Sandvik gii lei ráđi várrelahttu, barggai Čáhcesullos, ja lei 

ruovttus dušše lávvordagaid ja sotnabeivviid. Son vulggii mu mielde Guovdageidnui. Go olliimet Guovdageidnui, de Laila čuojahii isidii viežžat su, 

muhto ii ožžon vástádusa. Daid áiggiid ii lean mobiltelefuvdna. Busse Kárášjohkii ii mannan ovdal mánnodaga. Na maid dál? Diet orui 

dohkkemeahttun. Vuos čohkkát čoakkámis olles lávvordaga ja de ii beasa ruoktot. Mun diŋgojin drošše sutnje vai beassá juobe ovtta ge beaivvi leahket 

ruovttus. Mun dáhtton drošševuoddji sáddet rehkega departementii. Mánu maŋŋil ledjen departemeanttas. De boahtá rivgu, bábir gieđas, bahámielas ja 

bealkkestuvvá go Sámi oahpahusráđđi lea atnán drošše mii mávssii máŋga čuođi ruvnno. Mun čilgejin ášši, ja de mieđihii máksit rehkega.

<p>Go guossit fitne čállingottis, de láviimet guossohit gáfe nu go lea vierru. Dasa osttiimet gáfiid. De bođii mearkkašupmi riikarevišuvnnas. Vaikko eai 

lean galle ruvnno, de ii leat dohkálaš oastit gáfiid almmolaš ruđaiguin. Mii vástideimmet ahte go mis ii leat kantiidna, de fertet nie dahkat. Maŋŋil eai 

šat boahtán mearkkašumit. Lihkus ledjen oahpis Skuvllaid geahččaladdanráđđái. Doppe bálkáhedje olbmo vuoššat gáfe sihke bargiide ja gussiide.



<h3>Mii lea sámi guovlu?</h3>

Ledje ollu sámiguovllut gos ii lean oahpaheapmi sámegielas. Lága mielde lei vuoigatvuohta oažžut sámegieloahpahusa "sámiguovllus". De bođii ges 

jearaldat mii lea sámiguovlu. Eiseválddiid oainnu mielde lei Sis-Finnmárku sámiguovlu. Mun muittán go sámit Skániin gáibidedje sámegiela oahpu 

skuvlii, de lohke muhtimat ahte Skánit ii lean sámiguovlu. Skániid sápmelaččat eai vuollánan, ja ožžo oahpu sámegielas. Sámiguovlu viidánii 

dađimielde go eambbo guovllut gáibidedje ja ožžo sámegieloahpu skuvlii.





<h3>Hástalusat</h3>

Hástalusat ledje máŋga, nu go láhčit saji sámegillii sihke vuođđoskuvlii, joatkkaskuvlii ja oahpaheaddjiskuvlii. Eai skuvlalágat addán sámi ohppiide 

doarvái vuoigatvuođaid. Vuođđoskuvlalága rievdadeapmi bisttii ge jagiid, muhto vehážiid, vehážiid mihte eiseválddit rievdadit lága. 

Diibmojuohkinplánat eai addán saji sámegillii, ja diimmuid fertii váldit eará fágain, vuosttažettiin ođđadárogielas, muhto maiddái eará fágain. Diet lei 

maid oalle doarrumuš.

<p>Stuorámus hástalus lei go váilo oahppogirjjit sámegillii. Dieid áiggiid rievddai dávvisámegiela čállinvuohki. Girjjiid, mat juo ledje, vaikko eai lean 

galle, fertiimet transkriberet ođđa čállinvuohkái, muhto stuorimus bargu lei ráhkadit ođđa girjjiid, ii ge dušše sámegiela oahpaheapmái, muhto 

maiddái eará fágaide. 

<p>Oahpaheaddjit ledje juo sullii 10 jagi ráhkadan oahpponeavvuid iežaset atnui. Sámi oahpahusráđđi bálkáhii oahpaheddjiid ráhkadit almmolaš 

oahpponeavvuid. De skuvllat ges váidaledje go Sámi oahpahusráđđi válddii daid vátna sámegielat oahpaheddjiid bargui. Lei váidalahtti, muhto guhkit 

áigái bođii bargu skuvllaide ávkin. Girjeráhkadeapmi lei oahpaheddjiid duohken.

<p>Sámegieloahppu lullisámiguovllus ja julevsámiguovllus lei oalát bázahallan. Sámi oahpahusráđđi oaččui buori oktavuođa Snoasa ja Árborte 

sámiskuvllaiguin. Ráđđelahttu Ella Holm Bull lei Snoasa sámeskuvlla rektorin. Mikal Urheim Divttasvuonas lei Sámi oahpahusráđi ráđđelahttu, ja 

son šattai ge min ofelaš Divttasvuonas.<p>

Lullisámegiela čállinvuohki dohkkehuvvui, ja nu maiddái julevsámegiela čállinvuohki. Dat moadde sámegielat oahpaheaddji barge viššalit 

ráhkadahttit oahpponeavvuid. Sámi oahpahusráđđi ceggii guovlokontuvrraid lullisápmái ja julevsápmái, ja konsuleanttat doppe ožžo ovddasvástádusa 

ovddidit skuvlaáššiid diein guovlluin.<p>

Dáid áiggiid fertii Sámi oahpahusráđđi girjeovddideami lassin maiddái leat lágádussan.





<h3>Biibbalhistorjá ja katekismus</h3>

Skuvladilli dološ áiggi ii lean fávdnát, muhto guokte girjji ledje báhcán muitui, katekismus ja biibbalhistorjá davvisámegillii. Muhtin 

váhnenčoakkámis mas maiddái Sámi oahpahusráđđi lei fárus, ávžžuhii muhtin váhnen min ođasmahttit katekismusa ja biibbalhistorjá. Mii válddiimet 

árvalusa vuhtii ja transkriberiimet dien guokte girjji ođđa čállinvuohkái. Muhtin oahpaheaddjit nimmoredje go diekkár boares girjjiide bijaimet 

bargonávccaid, ja dan dihte ráhkadeimmet bargogirjjiid mat čuvvo ođđaáigásaš oahpahanvuogi. Bargu lihkostuvai, ja mun jáhkán diet lei muhtin 

geaidnu oažžut buoret oktavuođa gaskal váhnemiid ja skuvlla.



<h3>Girjedohkkeheapmi</h3>

Girko- ja oahpahusdepartemeanttas lei váldi dohkkehit oahppogirjjiid. Go vuosttaš girjjit Sámi oahpahusráđis gárvánedje, de válddiimet oktavuođa 

departemeanttain girjedohkkeheami birra. Min konsuleanta doppe siđai min jorgalit girjjiid dárogillii ovdal go sii sáhtte daid dohkkehit. Šadden 

vuohon váldit oktavuođa olbmuiguin bajit dásis. Departemeanta ii vuollánan álggos, muhto Sámi oahpahusráđđi biehttalii jorgaleames girjjiid 

dárogillii. Máŋga jagi šadde ge skuvllat geavahit girjjiid mat eai lean dohkkehuvvon. Easka 1985:s oaččui Sámi oahpahusráđđi vuoigatvuođa dohkkehit 

oahppogirjjiid.





<h3>Tearpmat</h3>

Skuvlafágatearpmat váilo go álggiimet ráhkadit oahpponeavvuid, ja 1978 álggii Nils Thomas Utsi giellakonsuleantan. Son barggai sullii 8 jagi 

giellakonsuleantan, ja ráhkadii buori vuođu tearbmabargui davvisámegielas. Sus lei oktavuohta eará ásahusaiguin, maiddái rastá rájiid, vai seamma 

tearpmat boađáše atnui miehtá suopmanguovllu. Mii doalaimet kurssaid dulkkaide, seammas ledje dulkkat ávkin min tearbmabarggus.



<h3>Bargu badjel rájiid</h3>

Go Sámi oahpahusráđđi lei ásahan čállingotti, de bovdii Sámi instituhtta davviriikkalaš čoakkámii hutkat ovttasbarggu. Ii lean dušše vuolgit, fertiimet 

álggos ohcat lobi departemeanttas rasttidit rájiid. Lobi mii gal oaččuimet, muhto vuhtiimet váttisvuođaid ovttas ovddidit áššiid. Riikkain ledje 

iešguđetlágan oahppoplánat ja skuvlalágat.

<p>Finaimet skuvlaeiseválddiid ságain sihke Helssegis ja Stockholmmas. Doppe lei unnán beroštupmi bargat ovttas sámi oahpahusáššiiguin. Muhtin 

eiseváldi Stockholmmas logai juo njuolga sin ovttasvástádussan jođihit sámi skuvlaáššiid sin sámiide ii ge dáhtton ovttasbarggu. Muhtin 

oahpponeavvoprošeavttat bohte almmatge johtui.

<p>Sámekonferánssain láviimet čábbát ságastallat man dehálaš lea bargat ovttas, muhto go duođaid geahččaleimmet, de gal ledje rájit ruoksadat, ja daid 

lei váttis rasttidit.



<h3>Ovttas bargat</h3>

Lei dehálaš doallat buriid oktavuođaid eará skuvlaráđiiguin. Sis lei ovdalaččas lagas oktavuohta eiseválddiiguin. Ásaheimmet oktasašlávdegottiid 

sihke Vuođđoskuvlaráđiin, Joatkkaoahpahusráđiin ja Oahpaheaddjioahpahusráđiin.

<p>Muittán ovtta fearána. Lávdegoddi gaskal Joatkkaoahpahusráđi ja Sámi oahpahusráđi lei mátkkošteame Divttasvuonas, ja leimmet maiddái Hápmira 

joatkkaskuvllas. Mii doalaimet čoakkáma ohppiiguin ja oahpaheddjiiguin. Čoakkámis lei oahppi gii árvalii sámegiela fágan sin skuvlii. Das de 

lohpideimmet ahte jus gártet 5 oahppi, de oažžubehtet sámegiela fágan. Moadde vahkku maŋŋil lei oahppu jođus.



<p>Sámegiella lei deddojuvvon, ja ledje váhnemat geat vigge eret sámivuođas ja sámegielas. Diet fearán šattai ge politiáššin go muhtin váhnemat váide 

oahppi čállán nama eará ohppiid ovddas. Politiášši nogai dasa ja sámegieloahppu bisuhuvvui ja lea otná dán beaivvi bistime.



<h3>Oahpaheaddjioahppu - Ovdakurssat</h3>

Álttá oahpaheaddjiskuvlii álggahuvvui sámi ossodat 1974:s, muhto lei váttis oažžut doarvái ohppiid. Eai lean nu gallis geain lei joatkkaskuvlasuorgi 

mii gáibiduvvui beassat oahpaheaddjiskuvlii. Mis lei oalle buorre oktavuohta Álttá oahpaheaddjiskuvllain ja árvaleimmet álggahit ovdakurssaid nu 

ahte eambbogat ožžo vuođu álgit oahpaheaddjiskuvlii. Álttá oahpaheaddjiskuvla mieđai váldit formálalaš beliid ja Sámi oahpahusráđđi doaimmahii 

praktihkalaš beliid. Mis lei maiddái buorre oktavuohta Bådåddjo oahpaheaddjiskuvllain ja Levanger oahpaheaddjiskuvllain buoridan dihte 

oahpaheaddjidili lullisámi ja julevsámi guovllus.<p>

Vuosttaš ovdakursa lei skuvlajagi 1978/79, ja kurssas ledje 15 oahppi. Gaskal 1978/79 ja 1987/88 ledje oktiibuot 9 ovdakurssa, 2 kurssa Kárášjogas, 1 

kursa Guovdageainnus, 2 kurssa Hápmiris ja 4 kurssa Álttás. Ledje oktiibuot sullii 50 studeantta dain kurssain, ja eatnasat válde oahpaheaddjioahpu 

dahje ovdaskuvlaoahpaheaddjioahpu.



<h3>Oahppoplána vuođđoskuvlii 1987 ja 1989</h3>

Sámi oahpahusráđđi gulai ahte Minsttarplána vuođđoskuvlii galggai ođasmahttojuvvot ja čálii Girko- ja oahpahusdepartementii. Čállosis árvalii ahte 

livččii áigi ráhkadit sierra sámi oahppoplána. Sámi oahpahusráđđi bovdejuvvui ráhkadit oahppoplánaid, vuosttažettiin sámegielas vuosttašgiellan ja 

nubbingiellan. Sámi oahpahusráđđi mieđai dasa, muhto seammas gáibidii ráhkadit sierra sámi oahppoplána buot fágaide.

<p>1985:s bovdii Vuođđoskuvlaráđđi ráhkkananseminárii Osloi. Doppe juhke oasseválddiid joavkkuide. Ledje bidjan sámi áirasiid ja sirddolaččaid 

seamma jovkui. Diet suhttadii min. Eai sámit leat sirddolaččat dahje sisafárrejeaddjit, sámit leat Norgga álgoálbmot. Dien ožžo gullat, ja beasaimet 

sierra jovkui.



<p>Anton Hoëm lei veahkkin Sámi oahpahusráđđái čállit ovdaprošeavtta ja Sámi oahpahusráđđi bálkáhii olbmuid čállit plána. Vaikko šattaimet bidjat 

dáža plána M87 vuođđun, de almmatge lei vuosttaš sámi oahppoplána. 

<p>

Vuođđoskuvlaráđđi áiggui prentet sámi oahppoplána seamma girjái go dážaplána, muhto girji šattai nu stuoris ahte departemeanta biehttalii prentemis 

sámi oahppoplána. Ášši manai Stuoradikki jearahallanboddui. Ášši rievddai. Sámi skuvlaplána ilmmai 1989:s, sierra girjin čállon davvisámegillii ja 

dárogillii. Diet lei historjjálaš dáhpáhus, ja dán oktavuođas lei preassakonferánsa mas stáhtaráđđi Mary Kvidal oasálasttii ja vel Sámi oahpahusráđi 

jođiheaddji Jan Henry Keskitalo.



<p>Musihkkaplánas lei maid sámiid álbmotmusihkka, luohti, fárus. Muhtin suohkaniin lei juoigan gildojuvvon skuvllas, muhto go skuvlastivrrat 

dohkkehedje oahppoplána, de seammás dohkkehedje juoigama.

<p>

Sámi oahpahusráđi dilli lea rievdan vehážiid vehážiid jagis jahkái. 1977:s ledje čállingottis golbma bargi ja bušeahtta lei 488 000 ruvnno, 10 jagi 

maŋŋil ledje 13 bargi ja bušeahtta lei 5,7 mill. ruvnno. Lassin fásta bargiide bálkáhii Sámi oahpahusráđđi prošeaktabargiid.





<p><b>De jovssahallen penšunistaahkái ja fertejin heaitit Sámi oahpahusráđis l989:s. Mus lei buorre oktavuohta ráđiin ja maiddái bargiiguin. Diekkár 

ásahusas lea dehálaš ovttas bargat nu ahte juohke bargi beassá geavahit iežas gelbbolašvuođa. Juohke bargobeaivi lei gelddolaš.</b>

<p><table><tr><td>

<h2>Oahpahusráđđi fápmudusaid haga</h2><b>Nugo Edel Hætta Eriksen muitala artihkalistis, de ii lean Sámi oahpahusráđis álggos seamma árvu go Girko- ja oahpahusdepartemeantta eará ráđiin. Ii 

dát lean unohas dušše ráđđemiellahtuid mielas. Departemeantta arkiivvas, mii dál lea Riikkaarkiivvas, gávnnaimet dán notáhta, maid mii bájuhit dás, 

Harry Kvalvika lobiin. Kvalvik lei Joatkkaoahpahusráđi vuosttaš direktevra ja maŋŋil Romssa oahpahusdirektevran.

	Svein Lund lea jorgalan notáhta sámegillii.</b><p>NOTÁHTA <p>Beaivádeapmi 24.4.79<p>Geasa: Oss.dir. Borgvad, GOD<br>Geas: Dir. Kvalvik, Joatkkaoahpahusráđđi<p><h3>Sámi oahpahusráđđi - INSTRUKSA</h3>

Dát galgá gehččot masá priváhta oktavuođaváldimin, - ja sivva lea ahte lean gieskat leamaš čoahkkimis Sámi oahpahusráđis. Dát ráđđi lea gieskat 

ožžon instruvssas. Dán oktavuođas leat moadde ášši maid háliidivččen bivdit du geahččat:

<p>	SOR:i lea addon ovddasvástadus sámi oahpahussii "gietkama rájes gitta hávddi rádjái", - ollu viidásat suorgi go eará áššedovdi ráđiin. Das lea 

unna čállingottáš ja dat bargá lossadit. Muhto dat dárbbaša vissis árvvu. Mu ipmárdus dán instruvssas lea ahte dát ráđđi lea eambbo "guovddážis 

stivrejuvvon" go eará áššedovdi ráđit - ja instruksa orru maiddái dahkkon buorremuddui "vuođđoskuvlaeavttuin".

Praktihkalaččat; Beaivválaš jođiheaddjis ii leat mávssihanfápmudus. Dat lea ovdaolmmái, gii dábáleamus lea Oslos. Dát dagaha stuora praktihkalaš 

váttisvuođaid. Manne? Buot eará ráđiin lea beaivvalaš jođiheaddjis mávssihanfápmudus. 

<p>

	Nubbi lea njuolggadus ahte mátkkiid riikka rájiid olggobealde ferte departemeanta dohkkehit. Joatkkaoahpahusráđis lea direktevrras 

fápmudus dohkkehit olggoriikkamátkkiid bušeahttarámma siskkobealde. SOR dárbbaša oktavuođa ráji rastá Supmii/Ruŧŧii (Gárasavvon, Johkamohkki 

jna). Dat lea ollu oanehit go mátkkoštit Romssa gávpogii. Divtte sin oažžut veahá saji bušeahttarámma siskkobealde! Unnimusat Davvikalohtas. 

	Goalmmádin (unna áššáš, muhto dat guoská árvui eará ráđiid ektui): Instruvssa 4.§: Vuoigatvuođa nammadit unna lávdegottážiid 

bušeahttarámma siskkobealde ferte dát ráđđi doaimmahit "ovttasráđiid departemeanttain". Manne?

<p>	Vel muhtin áššáš. SOR čállingoddi lea ožžon dieđu ahte oktavuohta departemeanttain galgá leat vissis vuođđoskuvlaossodaga konsuleantta 

bokte. SOR beaivválaš jođiheaddjin gáibidivččen dieđusge vuoigatvuođa váldit oktavuođa buot departemeantta instánssaiguin maid oaivvildan 

dárbbašlažžan (earret stáhtaráđiin ja politihkalaš jođihemiin).

	Dát ášši ii guoskka munnje. Muhto mun beroštan "sámi áššiin" máŋgga dáfus. Sii han dárbbašit doarjaga. Ándagassii go ledjen nu 

njuolggočoalat.<p>Ustitlaš dearvvuođaiguin <br>Harry Kvalvik

</td></tr></table>

<p align=right>

<a href="ssh1-s.htm#sisdoallu">Eará artihkkalat girjjis Sámi skuvlahistorjá 1</a><p>

</body></html>



