<!DOCTYPE HTML PUBLIC "-//W3C//DTD HTML 4.0 Final//EN"><html><head>                           <meta http-equiv="content-type" content="text/html; charset=utf-8"><meta name="keywords" content="Samisk skolehistorie, skole, utdanning, opplæring, samer, samar"><meta name="description" content=""><meta name="author" content=""><title>Dárogielhálli eadni sámeskuvllas</title><link rel="stylesheet" type="text/css" href="ssh1.css" /></head><body><p align=right><a href="suongir-n.htm"><img src="norflagg.jpg"> På norsk</a></p><p align=center>Artihkal girjjis <a href="ssh2-s.htm">Sámi skuvlahistorjá 2</a>.<a href="http://www.davvi.no">Davvi Girji</a> 2007.<h2>Kirsti Suongir: </h2>      <h1>Dárogielhálli eadni sámeskuvllas</h1><h4>Sámás: Siri Broch Johansen</h4><table border=2><tr><td><img src="suongir1.jpg" width=300><p><b>Kirsti Suongir bargamin spiidnenávehis, 2004.</b><br> (Govva: Svein Lund) </td><td><b>Kirsti Synnøve Suongir čálii dán artihkkala 2003/04 dálvvi, ja čálii iežas birra ná: <br>«Lean 38 jagi ja boađán Hábmeris Nordlánddas. Mu eatni sohka ledje badjesámit geat fárrejedje Ruoŧas 1850-logus. Fárrejin Detnui 1984. Mu isit lea deanusápmelaš. Moai letne eanandoallit. Munnos leat golbma máná. Sii leat 11, 13 ja 16 jagi. Mánáid áhčči hállá sámegiela singuin, munges dárostan. Sii leat guovttegielagat. Mii leat guovttegielat bearaš, dát lea buktán olu vásáhusaid das mo lea eallit sámi gilis. Dáinna doivo mánáideame oahppat birget dáža servvodagas maid, ja ahte sii de šaddet eanet dihtomielalaččat sámegiela ja – kultuvrra ektui.»</b></td></tr></table><p><b>Dán artihkkalis válddán ovdan muhtun vásáhusaid sámi skuvlla ektui, ja muitalan veaháš mo skuvla-ruoktu-oktavuohta lea ovdánan. </b><h3>Go vuosttaš háve deaivvadin sámeskuvllain</h3>Munno boarrásamos nieida álggii sámeskuvlii 1994:s. Eadni rámis mieđuštii su dohko. Ledje guhtta oahppi geat álge, ja sis lei sámegiella vuosttašgiellan. Skuvla lei Buolbmágis, dan namma lei Buolbmát sámeskuvla. Seammá visttis lei maid Polmak skole, mii lei dáža skuvla. <p>	Váhnemiid gaskkas geat čuvvo mánáideaset vuosttaš skuvlabeaivái, ledjen mun áidna gii in máhttán sámegiela. Áidna maid áddejin das mii daddjui dien beaivvi, lei «buorre iđit». Dovden de, ahte giella dáidá buktit váttisvuođaid ruovttu – skuvla ovttasbarggus, go in máhttán sámegiela, muhto doivon dattetge ahte skuvla lei ráhkkanan ovttasbargat maiddái váhnemiiguin geat eai máhte giela. <p>	Dalle lei vel isidan snihkkárin bargamin, ja lei olu eret barggu olis. Dát vuorjjai munno, go smiehtaime mánáideame giellaovdáneami, muhto seammás diđiime ahte sámegiella lea nanus min gilis, ja mánát ledje olu ovttas fulkkiiguin, áhkuin ja ádjáin.	<p>	Dađe mielde go áigi golai, de vásihin ahte ii lean álki munnje dovdat gullevašvuođa sámeskuvlii, go gulahallangiella han lei munnje amas. Dáinna oaivvildan ahte skuvla vikkai muinna gulahallat sámegielat vahkkoplánaiguin ja dieđuiguin, ja čoahkkimat skuvllas ledje aivve sámegillii. Dat dagahii ahte lei váttis čuovvut mielde mánáid skuvladilis, ja áiggi mielde duššástuvven.<p>	Lei maid váivi čoahkkimiin čohkkát, jagis jahkái dulkka haga. Vulgen liikká čoahkkimiidda, go viggen fidnet dieđuid man nu láhkái. Dát dilli dagahii ahte álgen bargat skuvlačoahkkimiid dulkoma ovddas, ja áŋgiruššen ahte váhnemiidda galge dieđut guktuid gillii. <p><table border=2><tr><td><img src="buolbmat02.jpg" width=500></td><td><b>Buolbmát sámeskuvla 2002/03. 1. luohkkálaččat lávlot váhnemiidda ja áhkuide /ádjáide. Gurut bealde: Håkon Mudenia, Áilu Trosten, Jovnna Ánde Henriksen, John Christer Mudenia, Niillas Andersen, Håvard Halonen, Anne Ragnhild Porsanger, Jens Heaika Varsi Solbakk, Berit Guttorm, Andreas Persen, Katrine Erke, Ella Trosten, Adam Broch Falsen. Oahpaheaddjit leaba Hilly Sarre ja Britt Guttorm Gaup. </b><br>(Govva: Kristine Broch Johansen)</td></tr></table><h3>Ruovttobarggut</h3>Mun dat lean eadnin čuvvon mánáid skuvlabargguid, ja lean veahkehan sin ruovttubargguiguin. Álggus ledje buot vahkkoplánat aivve sámegillii, muhto oidnen siidologus maid galge iešguđet girjjis bargat. Dađistaga lean vázzán moadde sámegielkurssa, nu ahte máhtán sátnegirjjiin ohcat sániid. (Ferte máhttit veaháš sámegiela vai máhttá sániid vuođđohámi gávdnat nu ahte daid gávdná sátnegirjjis.) Muittán ahte go hárjehalle vahkkosániid de dadjen dušše dárogiel sáni, ja de fertejedje ieža sámegiel sáni hárjehallat. Isken dadjat sámegiel sániid, muhto in máhttán álo jietnadit rivttes láhkái, ja dalle eai ádden mánát maid dadjen. Danin lei álkit go dadjen sániid dárogillii, ja de mánát ieža jorgaledje sámegillii. Mii heivehalaimet ja gávnnaimet čovdosa mii doaimmai, muhto dieđusge lei menddo olu liigebargu sihke munnje ja mánáide.<h3>Dárogielhálli váhnenráđđejođiheaddji </h3>1999:s válljejuvvojin sámeskuvlla váhnenráđi jođiheaddjin. Ledjen dárogielhálli váhnenráđđejođiheaddji. Dát buvttii ođđa vásáhusaid sihke skuvlii ja munnje. Ohppen ieš hirbmat olu dás. Ohppen man rašši sámeskuvla duođaid lea, ja ohppen ahte dan eksisteanssa vuođđu biddjojuvvo dál. Máŋggat váhnemat ledje hirbmat olu bargan, sii ledje rahčan ja fidnen áigái min sámeskuvlla.	<p>	Guokte jagi ledjen sámeskuvlla váhnenráđi jođiheaddjin. Leat leamaš máŋga ášši man ovddas lean áŋgiruššan. Jurddašan dál erenoamážit dan, ahte fidnet dulkanortnega, nu ahte skuvlačoahkkimat dulkojuvvojit. Lean maid viggan fidnet ortnega mii sihkkarastá ahte buot čálalaš dieđut skuvllas leat guovtti gillii, ja lean áŋgiruššan fidnet diehtojuohkingihppaga skuvlla birra, nu ahte ođđa váhnemat ožžot veaháš dieđuid skuvlla birra, man ođas dat lea ja makkár hástalusat mis leat ovttasbarggus skuvllain.<p> 	Ledjen hui dihtomielalaš dasa, ahte čoahkkimat eai galgga lágiduvvot dulkka haga, ja ahte buot čállosat bohte guovtti gillii. Vásihin ahte lei hui váttis dán fidnet, go eai lean rutiinnat das. Dáinna fertet bargat viidásabbot ovttas skuvllain, vai stáhta ádde min dárbbuid. Stáhta lea hávvádahttán sámi kultuvrra, ja ferte maid leat mielde máksimin goluid dás. Lea hui dehálaš oažžut rutiinnaid doaibmat dás, nu ahte sámegiella šaddá lunddolaš čoahkkingiellan beroškeahttá leat go dárogielhállit čoahkkimis vai eai. <p>	Ii oaččo goassege leat eahpádus maid gielaid skuvla vuoruha. Muhto berre leat dulka čoahkkimiin, ja buot dieđut skuvllas berrejit boahtit guktui gielaide. Jus dieđut addojit guktui gielaide, de čájeha skuvla beroštumi guktuin váhnemiin. Ferte maid atnit muittus ahte eai leat dušše «dážat» geat eai ádde giela, erenoamážit čállingiela, muhto leat máŋga sámeváhnema geat dál háliidit mánáidasaset addit vejolašvuođa oahppat sámegiela sihke čálalaččat ja njálmmálaččat. Váhnemat eai ožžon dan vejolašvuođa. Danin leage dehálaš ahte váhnemat fidnejit dárbbašlaš dieđuid dan gillii maid áddejit. Munnje lea áibbas lunddolaš ahte lea dulka skuvlla čoahkkimiin. Fertet maid bargat viidásabbot, nu ahte váhnenságastallanbábir, árvosátnegirjjit ja diehtogirjjit bohtet guktuid gillii. Dál leat muhtumat dáin dušše dárogillii, eará skovit/gihppagat ges dušše sámegillii. <p>	Eará ášši maid gávnnahin, lei ahte mánát geat lohke sámegiela vuosttašgiellan lohke dárogiela nubbingiellan". Liikká gullo ahte sii ledje doaibmi guovttegielagat. Bessen maid diehtit ahte jus min mánát galge fidnet dárogiela vuosttašgiellan vuođđoskuvladuođaštussii, de fertejedje váldit dárogieleksámena privatistan. Leat unnán váhnemat/oahppit geat dán dihtet, go ii leat báljo diehtojuohkin áššis. <p>	Dalle go munno boarrásamos nieida álggii joatkkaskuvlii, de šattaime diđoštit ahte skuvla čuovui rivttes oahppoplána dárogielas, go oahppit geain lea sámegiella vuosttaš- dahje nubbingiellan galget sierra dárogielplána čuovvut. Maiddái dán birra galggašeimmet dieđuid oažžut, nu ahte sihke oahppit ja váhnemat dihtet. <h3>Guovttegielat mánáid váhnenfierpmádat </h3>1999:s leimme guokte sámeskuvlamánáid eatni geat oinniime ahte stuora hástalusat ledje boađi boađi. Oinniime ahte áiggi mielde bohtet eanet dárogielhálli váhnemat skuvlii, ja mo de galggai šaddat go sii deaivvadit skuvllain? Moai mearrideimme guovttegielat mánáid váhnenfierpmádaga álggahit. Dán barggaime, go dovddaime ahte leimme guovtti stuolu gaskkas. Moai loktiime ášši váhnenráđi bargolávdegoddái, ja earát dadje: «Eat ádde man birra hállabeahtti, muhto go juo leahppi nu áŋgirat, de álgi fal.»<p>	Dál diehtit ahte leat hui olu váhnemat geat eai máhte sámegiela, dahje sii dovdet ahte eai máhte giela nu bures ahte sáhttet dan geavahit dábálaš gulahallangiellan mánáideasetguin.<p>Váhnenfierpmádat lei jurddašuvvon dien láhkái ahte juohká dieđuid guovttegielatvuođas. <br> diehtojuohkinguovddáš<br> mo veahkehit mánáid šaddat guovttegielagin<br> váhnenveahkki ruovttubargguide<br> giellaarenat<br> diehtojuohkin sámegiel girjjiid birra<br> diehtojuohkin video/filmmaid jna. birra<p>Váhnenfierpmádat lágidii vuosttaš čoahkkimis 2000' giđa ja olu váhnemat ledje boahtán. Vuođđudeimmet bargojoavkku njealji lahtuin mat bohte iešguđet báikkis ja iešguđet gielladilis. Juohke čoahkkima maŋŋá galge molsut ovtta lahtu, nu ahte joavku dien láhkái speadjalasttii girjjatvuođa. Dál lea Deanu giellagáddi – SEG (Sámi ealáhus- ja guorahallanguovddáš) váldán badjelasas váhnenfierpmádaga čállingotti, ja bargu bistá ain. <h3>Gielladoahpagat</h3><note>[Jorgaleaddji lea dás buktán ovdan álgoteavstta sisdoalu, dát oassi ii leat jorgaluvvon dábálaš vuogi mielde.]</note>Háliidan ahte mánát galget sániid ja doahpagiid oahppat guktuid gillii, ja dása fertet mii ollesolbmot atnit ávvira. Ovdamearkan sáhtán muitalit dáhpáhusas go mánát háliidedje ahte mun galgen lohkat sin ruđaid. In ádden manne sii geavahedje sáni «lese», ii ge «telle», go in vel diehtán ahte sámegielsátni «lohkat» mearkkaša sihke «å telle» <note>[lohkat omd. ruđaid]</note> ja «å lese» <note>[lohkat omd. girjji]</note> dárogillii. Dan lean sámegielkurssas oahppan maŋŋá. Eará ovdamearka: Min báikkis dadjat ahte mii leiket mielkki glássii, ja mii geavahit sáni «leiket» dárogillii maid. Okta mánáin fuobmái ahte diet lea sámegielsátni go son viggai gávnnahit mii «leiket» lea sámegillii. Mánás ii lean dárogielsátni mii vástidii «leiket»-sátnái. <p>	Eará ovdamearka: go mánát bohte mánáidgárddis ruoktot, ja sii leat fitnan gárddi luhtte. Jearan sis dárogillii ahte leat go sii fitnan «slakting» (njuovvama) geahččamin, muhto sii eai mieđit gal. Jus geavahan sámegiel sáni «njuovadit», dalle sii vástidit juo. Sii dadje maid ovdal dárogillii ahte áhčči borai beali das maid sii borre, vaikko oaivvildedje ahte son borai beali eanet. Eará váhnemat dáidet dovdat dán dili, dahje sis leat eará ovdamearkkat. Dát ovdamearkkat čájehit ahte fertet giddet beroštumi dakkár áššiide, dan láhkái ahte geardduha sáni mearkkašumi guktuid gillii. Mii fertet dihtomielalaččabut smiehttat giela, mánát dalle oahpašedje gielaid jođánabbot. 	<h3>Mu otná oktavuohta sámeskuvllain</h3>Lean dán ge jagi válljejuvvon váhnenráđđái. Lean hui áŋgir, ja mus lea miella leat mielde viidásat doaimmas buoridit sámi skuvlla. Dan maid erenoamážit smiehtan dán oktavuođas, lea man dehálaš diehtojuohkin lea váhnemiid oktavuođas skuvllain. Muhto áiggun maid deattuhit man dehálaš lea bargat dan ala ahte oahppit besset válljet guokte eatnigiela. Mus lea maid jurdagis ahte skuvla soaitá sáhttit juohkit oahppiid eanet joavkkuide, nu ahte oahppit geat eai máhte sámegiela bures go álget skuvlii, besset ovdánit sierra joavkkus. <p>	Mánát geat eai máhte sámegiela nu bures, besset dalle čuovvut oahpahusa iežaset dásis. Lea dehálaš ahte maiddái sii, geat válljejit sámegiela nubbingiellan mánáidasaset, besset mánáid bidjat sámeskuvlii. Dán lahkái besset mánát sámegiela gullat skuvlabirrasis, muhto maiddái danin go skuvla deattuha sámi kultuvrra. Dakkár vejolašvuohta ii leat sis dážaskuvllas. Lea maid dehálaš ahte eatnigielat mánát besset ovdánit iežaset dásis. <p>	<table border=2><tr><td><a href="dssklassew.jpg"><img src="dssklasse.jpg" width=400></a></td><td><b>2004 besse Buolbmát sámeskuvlla oahppit fárret aiddo huksejuvvon Deanu sámeskuvlii. Gurut bealde beavddi birra: Kristine Guttorm, Øyvind Guttorm, Silje Ørpetvedt Nilsen, Steffen Guttorm, Maja Solbakk, Mihkkal Áigin Trosten, Vebjørn Kjølås Halvari, Mathis Broch </b><br>(Govva: Solbjørg Ravna)</td></tr></table><p>Go mun vuosttaš háve deaivvadin sámeskuvllain, de lei dilli nu ahte sámegielat váhnemat besse eatnigielaset geavahit skuvlaárgabeaivvis. Dárogielhállin bohten sisa, ja čuoččuhin rievtti doallat oktavuođa skuvllain dárogillii. Dál doalan duođaid árvvus daid váhnemiid geat čuoččuhedje rivttiideaset, erenoamážit danin go dál lean oahppan eambbo sámi skuvlahistorjjá. Muhto váhnemat geat dál buktet mánáideaset sámeskuvlii eai sáhte mu dalá dili áddet, juste danin go sii deivet eará ja rievdan skuvlla dál, go dan maid mun deiven logemat jagi dassái. <h3>Mu sámi identitehta</h3>Iežan mánnávuođas ledje eatnis (riegádan 1944) gápmagat feaskkirseainnis. Son daid vuoiddai vaseliinnain juovllaide. Mii mánát gáttiimet dáid duiskka-skuovvan go eai lean nu mo dábálaš skuovat. Mii šattaimet bajás dáža servvodagas, doppe ii gullon olu sápmelaččaid birra. Gulaimet dušše sámiid birra geat orro Ájluovttas. Gal geahčaimet Ante TV:s, muhto midjiide son lei eambbo máinnasfuođđu go duohtavuohta. Áidna mii geažuhivččii sápmelašvuođa min birrasis, lei bearaš mii lei boahtán Ruoŧas ja orui Sisnuorres. Sihke isit ja eamit geavaheigga gávtti beaivválaččat. Muhto soai han bođiiga Ruoŧas. Ájluovttas ásse dušše sápmelaččat ja mis ii lean dađe eanet oktavuohta singuin.<p>	Go de bohten Detnui ja gullen sámegiela, lei munnje áibbas ođas ahte Norggas leat eambbo gielat go dárogiella. Go deaivvadin isidiinan 1985:s, de dovden jođánit mo lea go ii máhte sámegiela. Lei máŋgii váttis, go dovden iežan muhtunláhkái olgguštuvvon váilevaš giellamáhtu geažil. <p>	Go de šadden áhpeheapmi, de gávnnahin ahte dán ii galgga munno mánná vásihit. Go nieidame riegádii golggotmánus 1987 lei sámegiella juo sajáiduvvan munno gaskasaš digaštallama haga. In háliidan ahte nieida galgá dovdat iežas olgguštuvvon iežas bearrašis, ja danin válljejin ahte fertejedje sámástit vaikko mun in ádden giela.<p>		1987:s ii oktage hállan giellaválljemis, ja man láhkái sáhttá máná giellaovdáneami čuovvulit vai ieš maid álkibut oahppá sámegiela. Ieš válljejin beljiid giddet vai birget, ja ledjen iežan máilmmis go earát sámástedje. Šáttai automatihkka, go gullen sámegiela, de giddejin beljiid, go dathan lei giella mii mahkáš ii gullan munnje. Go boarrásamos nieida lei skuvlii álgimin, de lei lunddolaš válljet sámeskuvlla, go juo lei mis dakkár skuvla. <p><table border=2><tr><td><img src="deanufane.jpg" width=500></td><td><b>Miessemánu 17. b. 2004. Deanu sámeskuvlla ja Tana montessoriskole leavggat.</b><br>(Govva: Siri Broch Johansen)</td></tr></table><p>	Go de oahppoplánariidu bohciidii, de rahpasii ođđa máilbmi. Háleštin Sámediggepresideanttain <note>[Go dát čálus čállojuvvui, lei divtasvuodnalaš Sven Roald Nystø sámediggepresideanta. (Doaim.)]</note>, ja su bokte fidnejin oktavuođa Johan Albert Kalstadain, guhte diđii olu Divtasvuona/Hábmera sámesogaid birra. Válden suinna oktavuođa ja son logai ahte galgen áinnas riŋget ruovttoluotta maŋŋá go ledjen gávdnán eatnibeale máttaráhku nama. Bođii dalle ovdan ahte munnos lei seammá máttaráhkku. Dalle muitájin eatni boares duiskka-skuovaid. Ledje gápmagat maid Kalstad-roavvá lei eadnái gorron dalle go son lei unni. Muhto go viggen iežan ádjás jearrat dán birra, de ii háliidan vástidit, jearai báicce makkár dálki lei. Dalle áddejin ahte dát lea duođaid hearkkes ášši. <p>	Munnje lei hui buorre gávdnat iežan sámi identitehta. Go maŋŋá čohkkájin čoahkkimis ja nu mo dábálaččat in ádden maid hálle, de čohkkájin hui ráfálaččat ja dovden man buorre lei dan diehtit, mun čohkkájin hui oadjebasat doppe, go mun gullen dohko, ja ii oktage sáhttán dadjat ahte don han leat dušše rivgu, ii dus leat makkárge dadjamuš dás. Lei hui buorre dovdu. Dán maŋŋá leat bealjit dego rahpasan, ja mun áddegohten vehážiid mielde. Mu mielas leat eatni gápmagat luodda maid son guđii midjiide, nu ahte misge lei vejolašvuohta gávdnat ruovttoluotta iežamet identitehtii. Mii leimmet guhtta oappá ja vielja, muhto dađe bahábut jámii min áidna viellja biilalihkohisvuođas 1990:s. Mun lean áidna guhte orun sámi guovllus. <p>	Ohcen lobi atnui váldit boares sámi goarggu maid sohka buvttii Ruoŧas, ja nu bessen ge. Dat mii lei vel somá, lei mo mu oappát hearvvašedje ahte mun ledjen gávdnan iežan sámi identitehta, mun gii vel orron Deanus, ja go mánát mus leat vel sámegielagat. Dan maid sii eai smiehttan, lei ahte mun ledjen sin ge sámi identitehta gávdnan. Nuoramus oabbán lei mielstudeanttaiguin digaštallamin sámi oahppoplána alde, ja de logai ahte sus lea oabbá gii lea sápmelaš. Dalle earát jerre: Sølvi, leat go don sápmelaš? Muitalii ahte ii lean. – Ná, lea go dus oabbábealle, dalle? Ii dat ge lean. Ja de son maid morihii: Mii lean mun dalle? Dakka maŋŋelaš riŋgii ja muitalii ahte son maid áigu Suongir-goarggu váldit.<h3>Lea mu deaivvadeapmi sámeskuvllain</h3>Lea dehálaš atnit muittus ahte dát lea leamaš mu deaivvadeapmi sámeskuvllain Deanus, ii sáhte dán buohtastahttit eará sámi skuvllaiguin. Sámi skuvla ii leat seammálahkái Romssas, Oslos dahje Divtasvuonas. Lea das gitta man nanus giella lea skuvllas ja muđui servvodagas. <p>	Munnos leamaš stuora lihkku gielalaččat, go munno mánát leat doaibmi guovttegielagat. Ii leat máŋgasiin vejolašvuohta válljet sámegiela vuosttašgiellan Norgga vuođđoskuvllain. Leat ge hui stuorra erohusat das man galle oahppi leat, ja man nanus giella lea.<p>	«Váttisvuođat» mat mus leamaš ja leat ain sámeskuvllas dárogielhálli eadnin eai dáidde sáhttit buohtastahttit daiguin hástálusaiguin maiguin sámegielat váhnemat rahčet muđui Norggas. Eandálit doppe gos leat rahčamin fidnet sámegieloahpahusa obalohkái. Muhto oahppat olu vásáhusaid lonohallamis, ja sáhttá maid earáid veahkehit fidnet ođđa jurdagiid man láhkái sáhttet organiseret.	<p>	Fertet gal ovttas rahčat nu ahte buot sámi mánát fidnejit vejolašvuođa oahppat sámegiela ja gazzat oahpu sámegillii skuvllas. Mu mielas lea hui dehálaš ahte vuosttašgielat mánát váldojit vuhtii, muhto maiddái lea dehálaš ahte mánát fidnejit oahpahusa sin iežaset eavttuid vuođul. Sámi skuvla lea viehka ođas, ii leat ge gávdnan vuos hámis. Lea áddjás bargu skuvlla hukset nu ahte heive dálá sámi servodahkii. <h3>Munno mánáin leat guokte eatnigiela, muhto okta váibmogiella – sámegiella!</h3>Go eallá guovttegielat máilmmis, de lea váhnemiid váldoovddasvástádus válljet man giela mánná galgá oahppat. Vaikko váhnemat eai máhte sámegiela, de lea aŋkke vejolaš duddjot gillii geađgejuolggi. Dalle jurddašan geaid vállje ristváhnemin, ahte čuojaha sámi musihka, ahte muitala sámegiel muitalusaid, ahte geahččá sámi mánáid-tv, ahte sáhttá maid duddjot sámegielat fierpmádaga mánnái jna. Dáthan leat áššit maiguin guovttegielat mánáid váhnenfierpmádat galgá bargat. <p>	Liikká ferten dadjat ahte ii leat leamaš mihkkige álkes áššiid leat áidna bearašlahttu gii ii hála sámegiela. Go siesát, eagit, čeažit, áhkku ja áddjá leat leamaš guossis, de lea gulahallan mannan sámegillii. In goassege leat dadjan ahte fertejedje dárustit vai mun šattašin oassálstit, ovdamearkka dihte sáhtten čohkkát čikŋagoarrundujiin almma áddekeahttá mii daddjui seammá lanjas. Dál, máŋga jagi maŋŋá oainnán man olu bearašáššiid lean manahan. Áibbas juohkebeaivválaš áššit, nu mo buozalmasvuohta, árgabeaiáššit maid olmmoš muđui diehtá iežas bearraša birra. Eai ge sámegielhálli bearašlahtut leat goassege jurddašan ahte in ádden mii daddjui, ahte danin lea olu maid in leat diehtán. <p>	Lean ollesáigge jurddašan man buorre lea ahte munno mánát eai dárbbaš vásihit dan maid mun lean vásihan, iežas máilmmis eallit iige áddet mii dáhpáhuvvá lagamus bearrašis. Munno mánáide lea olu álkit, go sáhttet johtit guovtti giela ja guovtti kultuvrra gaskkas. 	<p>	Sámegiela lean olles váimmustan addán mánáidasame, vaikko in leat sáhttán oahpahit ieš giela. <p align=right><a href="ssh2-s.htm#sisdoallu">Eará artihkkalat girjjis Sámi skuvlahistorjá 2</a></body></html>